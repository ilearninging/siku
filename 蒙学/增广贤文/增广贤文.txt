<h4>《蒙学·增广贤文》目录</h4>
昔时贤文，诲汝谆谆。集韵增广，多见多闻。观今宜鉴古，无古不成今。知己知彼，将心比心。酒逢知己饮，诗向会人吟。相识满天下，知心能几人。相逢好似初相识，到老终无怨恨心。近水知鱼性，近山识鸟音。易涨易退山溪水，易反易复小人心。运去金成铁，时来铁似金。读书须用意，一字值千金。逢人且说三分话，未可全抛一片心。有意栽花花不发，无心插柳柳成荫。画虎画皮难画骨，知人知面不知心。钱财如粪土，仁义值千金。流水下滩非有意，白云出岫本无心。当时若不登高望，谁信东流海洋深。路遥知马力，事久知人心。两人一般心，有钱堪买金。一人一般心，无钱堪买针。相见易得好，久住难为人。马行无力皆因瘦，人不风流只为贫。饶人不是痴汉，痴汉不会饶人。是亲不是亲，非亲却是亲。美不美，乡中水；亲不亲，故乡人。莺花犹怕春光老，岂可教人枉度春。相逢不饮空归去，洞口桃花也笑人。红粉佳人休使老，风流浪子莫教贫。在家不会迎宾客，出路方知少主人。黄金无假，阿魏无真。客来主不顾，应恐是痴人。贫居闹市无人识，富在深山有远亲。谁人背后无人说，那个人前不说人。有钱道真语，无钱语不真；不信但看筵中酒，杯杯先劝有钱人。闹里有钱，静处安身。来如风雨，去似微尘。长江后浪推前浪，世上新人赶旧人。近水楼台先得月，向阳花木早逢春。古人不见今时月，今月曾经照古人。先到为君，后到为臣。莫道君行早，更有早行人。莫信直中直，须防仁不仁。山中有直树，世上无直人。自恨枝无叶，莫怨太阳偏。大家都是命，半点不由人。一年之计在于春，一日之计在于寅，一家之计在于和，一身之计在于勤。责人之心责己，恕己之心恕人。守口如瓶，防意如城。宁可负我，切莫负人。再三须重事，第一莫欺心。虎生犹可近，人熟不堪亲。来说是非者，便是是非人。远水难救近火，远亲不如近邻。有茶有酒多兄弟，急难何曾见一人。人情似纸张张薄，世事如棋局局新。山中自有千年树，世上难逢百岁人。力微休重负，言轻莫劝人。无钱休入众，遭难莫寻亲。平生莫作皱眉事，世上应无切齿人。士者国之宝，儒为席上珍。若要断酒法，醒眼看醉人。求人须求英雄汉，济人须济急时无。渴时一滴如甘露，醉后添杯不如无。久住令人嫌，贫来亲也疏。酒中不语真君子，财上分明大丈夫。出家如初，成佛有余。积金千两，不如明解经书。养子不教如养驴，养女不教如养猪。有田不耕仓廪虚，有书不读子孙愚，仓廪虚兮岁月乏，子孙愚兮礼义疏。同君一夜话，胜读十年书。人不通今古，马牛如襟裾。茫茫四海人无数，哪个男儿是丈夫。白酒酿成缘好客，黄金散尽为收书。救人一命，胜造七级浮屠。城门失火，殃及池鱼。庭前生瑞草，好事不如无。欲求生富贵，须下死工夫。百年成之不足，一旦坏之有余。人心似铁，官法如炉。善化不足，恶化有余。水太清则无鱼，人太急则无智。知者减半，省者全无。在家由父，出嫁从夫。痴人畏妇，贤女敬夫。是非终日有，不听自然无。宁可正而不足，不可邪而有余。宁可信其有，不可信其无。竹篱茅舍风光好，道院僧房总不如。命里有时终须有，命里无时莫强求。道院迎仙客，书堂隐相儒。庭栽栖凤竹，池养化龙鱼。结交须胜己，似我不如无。但看三五日，相见不如无。人情似水分高下，世事如云任卷舒。会说说都市，不会说屋里。磨刀恨不利，刀利伤人指；求财恨不多，财多害自己。知足常足，终身不辱。知止常止，终身不耻。有福伤财，无福伤己。差之毫厘，失之千里。若登高必自卑，若涉远必自迩。三思而行，再思可矣。使口不如自走，求人不如求己。小时是兄弟，长大各乡里。妒财莫妒食，怨生莫怨死。人见白头嗔，我见白头喜。多少少年亡，不到白头死。墙有缝，壁有耳。好事不出门，恶事传千里。贼是小人，智过君子。君子固穷，小人穷斯滥矣。贫穷自在，富贵多忧。不以我为德，反以我为仇。宁向直中取，不可曲中求。人无远虑，必有近忧。知我者谓我心忧，不知我者谓我何求。晴乾不肯去，直待雨淋头。成事莫说，覆水难收。是非只因多开口，烦恼皆因强出头。忍得一时之气，免得百日之忧。近来学得乌龟法，得缩头时且缩头。惧法朝朝乐，期公日日忧。人生一世，草生一春。白发不随老人去，看来又是白头翁。月到十五光明少，人到中年万事休。儿孙自有儿孙福，莫为儿孙作马牛。人生不满百，常怀千岁忧。今朝有酒今朝醉，明日愁来明日忧。路逢险处难回避，事到头来不自由。药能医假病，酒不解真愁。人贫不语，水平不流。一家养女百家求，一马不行百马忧。有花方酌酒，无月不登楼。三杯通大道，一醉解千愁。深山毕竟藏猛虎，大海终须纳细流。惜花须检点，爱月不梳头。大抵选他肌骨好，不傅红粉也风流。受恩深处宜先退，得意浓时便可休。莫待是非来入耳，从前恩爱反为仇。留得五湖明月在，不愁无处下金钩。休别有鱼处，莫恋浅滩头。去时终须去，再三留不住。忍一句，息一怒，饶一着，退一步。三十不豪，四十不富，五十将相寻死路。生不认魂，死不认尸。父母恩深终有别，夫妻义重也分离。人生似鸟同林宿，大限来时各自飞。人善被人欺，马善被人骑。人无横财不富，马无夜草不肥。人恶人怕天不怕，人善人欺天不欺。善恶到头终有报，只争来早与来迟。黄河尚有澄清日，岂可人无得运时。得宠思辱，安居虑危。念念有如临敌日，心心常似过桥时。英雄行险道，富贵似花枝。人情莫道春光好，只怕秋来有冷时。送君千里，终须一别。但将冷眼看螃蟹，看你横行到几时。见事莫说，问事不知；闲事莫管，无事早归。假若染就真红色，也被旁人说是非。善事可作，恶事莫为。许人一物，千金不移。龙生龙子，虎生豹儿。龙游浅水遭虾戏，虎落平川被犬欺。一举首登龙虎榜，十年身到凤凰池。十年窗下无人问，一举成名天下知。酒债寻常行处有，人生七十古来稀。养儿代老，积谷防饥。鸡豚狗彘之畜，无失其时，数口之家，可以无饥矣。常将有日思无日，莫把无时当有时。时来风送滕王阁，运去雷轰荐福碑。入门休问荣枯事，观看容颜便得知。官清司吏瘦，神灵庙祝肥。息却雷霆之怒，罢却虎狼之威。饶人算之本，输人算之机。好言难得，恶语易施。一言既出，驷马难追。道吾好者是吾贼，道吾恶者是吾师。路逢险处须当避，不是才人莫献诗。三人同行，必有吾师焉。择其善者而从之，其不善者而改之。少小不努力，老大徒伤悲。人有善愿，天必佑之。莫吃卯时酒，昏昏醉到酉。莫骂酉时妻，一夜受孤凄。种麻得麻，种豆得豆。天网恢恢，疏而不漏。见客莫向前，做客莫向后。宁添一斗，莫添一口。螳螂捕蝉，岂知黄雀在后。不求金玉重重贵，但愿儿孙个个贤。一日夫妻，百世姻缘。百世修来同船渡，千世修来共枕眠。杀人一万，自损三千；伤人一语，利如刀割。枯木逢春犹再发，人无两度再少年。未晚先投宿，鸡鸣早看天。将相顶头堪走马，公侯肚里好撑船。富人思来年，贫人思眼前。世上若要人情好，赊去物件莫取钱。死生有命，富贵在天。击石原有火，不击乃无烟。人学始知道，不学亦徒然。莫笑他人老，终须还到老。但能依本分，终须无烦恼。君子爱财，取之有道。贞妇爱色，纳之以礼。善有善报，恶有恶报；不是不报，日子未到。人而无信，不知其可也。一人道好，千人传实。凡事要好，须问三老。若争小可，便失大道。年年防饥，夜夜防盗。学者如禾如稻，不学者如蒿如草。遇饮酒时须饮酒，得高歌处且高歌。因风吹火，用力不多。不因渔父引，怎得见波涛。无求到处人情好，不饮从他酒价高。知事少时烦恼少，识人多处是非多。入山不怕伤人虎，只怕人情两面刀。强中自有强中手，恶人须用恶人磨。会使不在家豪富，风流不用着衣多。光阴似箭，日月如梭。天时不如地利，地利不如人和。黄金未为贵，安乐值钱多。世上万般皆下品，思量惟有读书高。世间好语书说尽，天下名山僧占多。为善最乐，为恶难逃。羊有跪乳之恩，鸦有反哺之义。你急他未急，人闲心不闲。隐恶扬善，执其两端。妻贤夫祸少，子孝父心宽。既坠釜甑，反顾无益；已覆之水，收之实难。人生知足何时足，人老偷闲且自闲。处处绿杨堪系马，家家有路通长安。见者易，学者难。莫将容易得，便作等闲看。用心计较般般错，退步思量事事难。道路各别，养家一般。从俭入奢易，从奢入俭难。知音说与知音听，不是知音莫与谈。点石化为金，人心犹未足。信了肚，卖了无。他人睍々不涉你目，他人碌碌不涉你足。谁人不爱子孙贤，谁人不爱千钟粟，奈五行不是这般题目。莫把真心空计较，儿孙自有儿孙富。与人不和，劝人养鹅；与人不睦，劝人架屋。但行好事，莫问前程。河狭水急，人急计生。明知山有虎，莫向虎山行。路不行不到，事不为不成；人不劝不善，钟不打不鸣。无钱方断酒，临老始看经。点塔七层，不如暗处一灯。万事劝人休瞒昧，举头三尺有神明。但存方寸地，留与子孙耕。灭却心头火，剔起佛前灯。惺惺常不足，蒙蒙作公卿。众星朗朗，不如孤月独明。兄弟相害，不如友生。合理可作，小利莫争。牡丹花好空入目，枣花虽小结实成。欺老莫欺少，欺人心不明。随分耕锄收地利，他时饱暖谢苍天。得忍且忍，得耐且耐；不忍不耐，小事成大。相论逞英雄，家计渐渐退。贤妇令夫贵，恶妇令夫败。一人有庆，兆民感赖。人老心未老，人穷志未穷。人无千日好，花无百日红。杀人可恕，情理难容。乍富不知新受用，骤贫难改旧家风。座中客常满，杯中酒不空。屋漏更遭连阴雨，行船又遇顶头风。笋因落箨方成竹，鱼为奔波始化龙。记得少年骑竹马，看看又是白头翁。礼义生于富足，盗贼出于贫穷。天上众星皆拱北，世间无水不朝东。君子安贫，达人知命。忠言逆耳利于行，良药苦口利于病。顺天者存，逆天者亡。人为财死，鸟为食亡。夫妻相合好，琴瑟与笙簧。有儿贫不久，无子富不长。善必寿考，恶必早亡。爽口食多偏作病，快心事过恐生殃。富贵定要安本分，贫穷不必枉思量。画水无风空作浪，绣花虽好不闻香。贪他一斗米，失却半年粮；争他一脚豚，反失一肘羊。龙归晚洞云犹湿，麝过春山草亦香。平生只会量人短，何不回头把自量。见善如不及，见恶如探汤。人贫志短，马瘦毛长。自家心里急，他人未知忙。贫无义士将金赠，病有高人说药方。触来莫与竞，事过心头凉。秋至满山多秀色，春来无处不花香。凡人不可貌相，海水不可斗量。清清之水为土所防，济济之士为酒所伤。蒿草之下，或有兰香；茅茨之屋，或有侯王。无限朱门生饿殍，几多白屋出公卿。醉后乾坤大，壶中日月长。万事省先定，浮生空自忙。千里送毫毛，寄物不可失。一人传虚，百人传实。世事明如镜，前程暗似漆。良田万顷，日食一升；大厦千间，夜眠八尺。千经万典，孝义为先。一字入公门，九牛拖不出。衙门八字开，有理无钱莫进来。富从升合起，贫因不算来。家中无才子，官从何处来。万事不由人计较，一身都是命安排。急行慢行，前程只有许多路。人间私语，天闻若雷；暗室亏心，神目如电。一毫之恶，劝人莫作；一毫之善，与人方便。亏人是祸，饶人是福。天眼恢恢，报应甚速。圣贤言语，神钦鬼伏。人各有心，心各有见。口说不如身逢，耳闻不如目见。养军千日，用在一朝。国清才子贵，家富小儿骄。利刀割体痕易合，恶语伤人恨不消。公道世间惟白发，贵人头上不曾饶。有钱堪出众，无衣懒出门。为官须作相，及第早争先。苗从地发，树向枝分。父子合而家不退，兄弟合而家不分。官有正条，民有私约。闲时不烧香，急时抱佛脚。幸生太平无事日，恐逢年老不多时。国乱思良将，家贫思贤妻。池塘积水须防旱，田地深耕足养家。根深不怕风摇动，树正不愁月影斜。奉劝君子，各宜守己，只此呈示，万无一失。

<hr>
