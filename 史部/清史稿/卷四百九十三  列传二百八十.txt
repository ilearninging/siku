<h4>《史部·清史稿·卷四百九十三  列传二百八十》<b class="x">作者：赵尔巽等</b></h4>
<br>◎忠义七<br>张继庚（从弟张继辛李翼棠等）赵振祚（赵起）<br>马善陈克家（马钊）臧纾青（窦元灏）马三俊（张勋吴文谟）<br>吴廷香孙家泰江图悃（程葆）彭寿颐陈介眉（亓祈年）<br>唐守忠吴山俞焜（戴煦）张洵（锺世耀孙义）<br>汪士骧（钱松毛雝魏谦升金鼎燮巴达兰布等）<br>包立身王玉文孙文德（李贵元等）罗正仁（陈起书）<br>陈景沧何霖蹇谔赵国澍宋华嵩伯锡尔<br>张继庚，字炳垣，江苏江宁人。父介福，道光六年进士，湖南保靖县知县。<br>继庚少有志节，补诸生，幕游湖南。咸丰三年，从布政使潘铎守长沙。围既解，<br>料贼必东窜，辞归省母。江宁布政使祁宿藻方筹守御，稔其才，招与谋。继庚虑<br>兵不足，增募壮勇，举诸生李翼棠等统之。明年，贼至，请仿古火城法，於城内<br>开壕积薪，城上筑两墙，为孔以出火器。城下两旁设牛皮栅，伏精兵以堵贼。时<br>宿藻已卒，总督不能用。二月，城陷，继庚率众巷战，从弟继辛及李翼棠、侯敦<br>诗等皆死。继庚赴水不沉，旋陷贼中，为书算。自念死志已决，欲将有所为，乃<br>以母讬戚友，变姓名为叶芝发，阳与贼暱，尽得其虚实。会钦差大臣向荣军至，<br>因与诸生周葆濂、夏家铣及钱塘人金树本谋结贼为内应，而使金和、李钧祥、何<br>师孟出报大营。有张沛泽者，悍贼也，同谋而中悔，首其事，家铣死之，继庚以<br>伪名免。<br>九月，复遣人上书向荣，言：“水西门贼所不备，有船可用，太平门近紫金<br>山，越城亦易为力，缘城贼垒皆受约束。”既得报，益结死士张士义、刘隆舒、<br>吕万兴、朱硕龄等，以待大军。书七上，屡约屡爽。城中人情汹汹，事垂泄，继<br>庚泣谓其友曰：“事急矣！”夜縋入营，痛哭自请师期，诸将皆感动。张国<br>樑欲留之，继庚不可，归而大军复以雨雪不果至。他日继庚出，遇沛泽於途，<br>唶曰：“此叶芝发也！”执赴贼所，施严刑，不为动，徐曰：“我张炳垣，书生<br>耳，焉预他事？沛泽食鸦片，惧我发之，乃诬我耶？”贼搜之，信，遂杀沛泽，<br>继庚被絷不得出。<br>明年二月，金和等引官兵易贾人服入城，与诸生贾锺麟等伏神策门，杀巡更<br>贼，以斧断木栅，毁其半，贼惊走。亟举炮，六品军功田玉梅及敢死士张鸦头先<br>众上城，斩守贼十馀人，援贼麕至，玉梅跳免。大索城中，鸦头被获，穷诘不得<br>主名，乃益搒掠继庚，楚毒备至。时庐州知府胡元炜降贼在坐，继庚跃起谓曰：<br>“若官江南，宁不知江南人孱弱，非老兄弟合谋，谁敢为内应者？”老兄弟，贼<br>中呼楚、粤人之悍勇者也。贼信其言，继庚索贼官册一一指，贼辄杀之，横尸东<br>门者三十四人。贼旋悟，曰：“中汝计矣！”令速杀之。继庚临死，色不变，呼<br>天者三，成绝命词，有云：“拔不去眼中铁，呕不尽心头血，吁嗟穷途穷，空抱<br>烈士烈。杀贼苦无权，骂贼犹有舌。”遂车裂以死。事闻，赠国子监典籍，建专<br>祠，予世职。<br>张士义，乳名鸦头，江宁人。故无赖而有肝胆，能急人之急。在贼中与所素<br>狎者醉歌，若无事然。继庚遣刘隆舒招之，袖短刀二授之，曰：“汝能杀贼，当<br>以功名显。”士义慨然曰：“我何人，张先生义士乃下交，誓必杀贼，富贵非所<br>望也！”继庚狱急，趣士义速图。众请於大营，遣田玉梅等八人入城助之。咸丰<br>四年二月二十二日夜，士义与刘隆舒、吕长兴、朱硕龄等凡五十七人，乘晦登城。<br>遇一贼手红灯，腾身斫之，掷首城外以为信。复杀贼十馀人，而官军终不进。乃<br>下斩关，栅坚不可启，掷火烧之，不燃。栅内贼起，抽矛刺之，环城贼皆起，角<br>呜呜然，众知事不济，遂遁。明日，贼闭门大索，有沈兽医者首之，士义等被执，<br>穷其主使。士义叱曰：“欲杀则杀，主使不可得也！天下人皆欲杀汝，独我哉？”<br>遂与隆舒、长兴、硕龄俱死。<br>是时继庚以诸生举义，乡里士慷慨相从者：夏家铣，字季质，江宁人。工诗<br>文。城陷，贼挟充书记，作诗骂贼，贼搜得之。时继庚内应事泄，贼疑家铣知其<br>谋，拷掠无所承，不知家铣实与闻也。贼诱之曰：“汝有父母妻子，以为质，则<br>释汝。”家铣时昏惫，遽以母妻对。贼至家，其妻蔡匿母，骂家铣曰：“汝母死<br>且十年，何处得汝母耶？”遂与妻俱被戮死。<br>同预翻城之举而未死者：金和，字亚匏，上元人。性兀傲，工诗赋，好声色。<br>纵酒，饮辄数斗。江宁失守，陷於贼，衣短后衣，与贼兵轰饮相尔汝，因廉得贼<br>情。继庚为其妻弟，与和通谋。和与贼稔，出入无所问，孑身叩向荣军门，请以<br>身质，家在贼中不顾也。事败，和以质得脱。有秋蟪吟馆集。<br>孙文川，字澂之，上元人。敏悟，工诗赋。洪秀全据金陵，以计奉母间道出，<br>复入，与继庚谋翻城应外兵。终日芒鞋手一筐如丐，奔走近贼地，不避风雪。得<br>贼中曲折，具以报官军，因是屡捷，而翻城事卒无成。嗣习互市案牍，知外人情<br>伪。英人李泰国购轮舶助李鸿章战，既乃要挟索费，不受中国进止。鸿章闻文川<br>才，荐入都，尽发泰国阴谋，朝廷褫泰国总税务司职，遣船回国，事得解。以功<br>洊擢知府。著读雪斋集。<br>周葆濂，字还之，江宁人。诗才清丽。陷城中，与内应事，谋泄，脱归。选<br>宝应训导。著且巢诗存。<br>汪汝桂，字燕山，上元人。幼负奇力，或劝入伍及应武童试，皆不可。初陷<br>贼中，追者至，手批杀一贼，掷过壕而免。田玉梅入城，汝桂与俱往还。习绘事，<br>画仕女尤工。<br>吴复成，字蔚堂，上元人。性慷慨，贾於粤久，咸丰初始归。贼陷金陵，与<br>人语多不辨，惟复成解之，以是为贼所信。因说贼设机杼，织缎匹，用匠十万人，<br>文弱陷贼者得以免；又说贼造船运柴薪，贼称其能。妇婴缘是遁者又六七千人。<br>既，与继庚谋内应，事泄，奔向荣军，不知重也。及曾国藩欲谍贼虚实，或以复<br>成荐，因蓄发入贼中，得曲折以告。曾国荃围金陵，李秀成自苏州来援，贼掘地<br>道出攻，复成侦得之，报国荃为备，遂大破贼。以功叙县丞，不就，卒以贾终。<br>胡恩燮，字煦斋，江宁人。与继庚谋内应，出入贼中者三十六次。破衣草履，<br>溷迹如丐。往往伏壕内，或潜立桥下坚冰中，屡濒於危。母陷贼中，以奇计脱之。<br>后以功叙知府。<br>田玉梅，字鼎臣，四川酉阳州人。入应事起，求敢内成者，吴复成以书抵玉<br>梅，玉梅裹红巾挺身从复成行。数日，出言贼情如绘，向荣乃信任之。夺门既无<br>成，明日贼杀张士义等百馀人，不得主名，则令领石达开凭帖，无者逮讯。复成<br>领数百纸贻诸同志。玉梅手一纸立通衢，发短言异，见贼往来反诘之，贼竟无知<br>者，乃偕八人者俱出。后以功叙河南同知直隶州，补太康县知县。十年，英、法<br>国联军犯天津，京师戒严，请济师勤王，大府不许。自帅所部至汝阳沙官桥，为<br>捻匪所阻，愤极死战，被戕。恤赠太仆寺卿。诸人於是役皆冒死为之，例得附书，<br>以竟事之本末。<br>赵振祚，字伯厚，江苏武进人，顺天宛平籍。道光十五年进士，改庶吉士，<br>授编修。两遇大考皆前列，二十二年，迁詹事府赞善。咸丰三年，寇陷金陵，苏、<br>常震动，振祚上书当事，原归本籍办团练。奏请，报可，遂归。集赀置保卫局，<br>募兵购械，仿行保甲，人心以安。常州北门濒江，焦湖船屡出剽掠，积为民患。<br>振祚乃择要隘口岸立稽查卡房，并设水师战舰，严备以待，境获宁辑。六年，贼<br>艎蔽江下，镇江几不守，避难者络绎。振祚固结人心，训练士卒，率众诣丹阳，<br>会督师者赴援，围乃解。赏花翎，加翰林院侍读衔。<br>时总督何桂清驻常州，郡人编修赵曾向出其门，振祚素轻之，以是常讦其短<br>於桂清，遇事齮龁。嗣曾向被命佐常州团练，益掣其肘，不得已，请解事，保卫<br>局遂废。十年，和春军溃丹阳，常州大警，桂清宵遁，曾向亦举室渡江而北，於<br>是绅民复请振祚出督团勇。是时兵单粮绝，寇氛日迫，事已不可为，复毅然誓众<br>固守，并率所练五十人出城招集溃勇。会北乡石堰土盗蜂起，遂领众往捕，以众<br>寡不敌，战失利，力竭，死之。常州亦旋陷。事闻，赠太仆寺卿，予世职。<br>同治三年，李鸿章疏称：“其六世祖尚书赵申乔为康熙时名臣，子姓分居苏、<br>常。江、浙沦陷，男女死者四十三人，其弟浙江经历振禋亦死於难。”得旨，予<br>振祚常州建祠，馀附祀。<br>振祚忼爽重节介，口素吃，遇不平事，愤懑谩骂，期期不避人，故多遭怨。<br>然好奖借人才，人亦以此多之。善诗、古文词，精汉学，著有明堂考一卷，文、<br>诗集若干卷。<br>同族起，道光举人。同时城守。城陷，命合室妇女自沉园池，遂整衣冠坐厅<br>事。贼至，有识起者，劝令自全，大声叱贼，引刀自刭。子诸生曾寅以身卫父，<br>刃贼数人，被害。兄子浙江候补知县禄保，骂贼，死尤烈。<br>马善，字遇皋，长洲人，世居苏垣北乡。有智略，膂力过人。咸丰十年闰三<br>月，金陵大营溃，总督遁，贼席卷而南。夏四月丁丑，苏州陷。善先受檄主黄土<br>桥团练，集七图义勇三千人，朝夕训练，庀水陆战守具。闻变，严阵以待。明日，<br>贼果至，迎击金巷桥。又明日，贼大掠八字桥，又趣援之。越四日，贼分两路至，<br>一出齐门至宜桥，一出阊门至禅定桥。善率勇千人自当宜桥，遣子安澜率勇数百<br>当禅定桥，先后均有斩获。贼将窜常熟，夜遣安澜率千人潜至八字桥，尽括岸侧<br>灰窑遗弃砖瓦塞远近桥下，居民已空，无知者。越数日，贼船至，不得过。城贼<br>约浒关至青黛湖，合宜桥、禅定桥三路并进，善分兵拒之，而自击青黛湖，失利，<br>贼旋退。已而贼大至，善设伏青黛湖畔，遣弟增及安澜诱贼入湖，伏发胜之，获<br>贼船十，俘贼首攀大福，枭其首，贼为夺气。<br>伪忠王李秀成愤不得逞，大举来攻，善尽锐御之，自辰至午，杀伤相当。贼<br>退，团勇归局午食，贼遽掩至，善率亲兵迎战，手刃骑马贼三人，伤於胸，犹疾<br>呼杀贼，飞镞中头角而踣。安澜方赴常熟请军火，驰归敛之，面色如生。当是时<br>诏举团练，吴人脆弱，贼至则靡，独善以能杀贼闻。恤赠知州衔，给世职。安澜<br>后从巡抚李鸿章军，乡导得力，卒复苏州。<br>陈克家，字子刚，元和人。道光二十四年举人。少英异，为桐城姚莹所器重。<br>抗心希古，落落寡合。文章自许北宋，俪体宗六朝，诗学黄庭坚。咸丰三年，挑<br>教职。时金陵为贼据，钦差大臣向荣驻师城外，翼长福兴阿聘克家入幕。福迁去，<br>江南提督张国樑复聘之。十年闰三月，国樑檄克家主健勇营事，十五日，贼<br>大至，督弁勇迎战，兵败死之。克家之死也，营中大乱，求尸不得。克家祖鹤，<br>熟精明代事，为明纪一书，用通鉴义法，崇祯三年后犹阙，克家续成之，合为十<br>六卷。<br>马钊，字远林，长洲人。与克家同岁举人。治经学有名。咸丰三年，前江苏<br>巡抚许乃钊副向荣统兵金陵，钊入许营时，有川、楚兵所带馀丁，率骁勇，而苏<br>垣空虚，钊建议募为一军，得千馀人，号曰抚勇。粤匪刘丽川反嘉定，土匪周立<br>春继之，连陷青浦等六县。向荣檄钊率抚勇卷甲赴之，至青浦，夜半，衔枚薄城，<br>克之，奖内阁中书衔。事定，重赴金陵。十年春，浙江告急，偕总兵熊天喜赴援，<br>复四安镇、广德州。奉调驰回，遇贼丹阳，战白塔湾，中枪死。二人以文士从军，<br>卒死於阵，吴人称之。<br>臧纾青，字牧菴，江苏宿迁人。道光十一年举人。自少倜傥好谈兵，所交多<br>不羁之士。当英吉利入寇，纾青见武备废弛，人不知兵，寇至多被残害，因团练<br>乡兵，凡万人。嗣入靖逆将军幕府，将军主和，纾青独主战，后以和议成，奏奖<br>同知衔，不受，曰：“以和受赏，不亦耻乎？”尝以邳州知州勒捐案被牵涉，查<br>办大臣周天爵雪之。<br>时粤逆陷安庆，据江宁，淮南北捻匪乘衅为乱，聚党多者至数千人，与粤逆<br>互为声势。天爵因疏请纾青练勇剿匪，且听自成一队。匪素慑纾青威名，称之曰<br>“老虎兵”。所至扑灭解散，多原归附效死者。天爵卒，副都御史袁甲三继任，<br>亦深倚之。累擢通判，赏四品衔。<br>先是桐城以三年十月失陷，士民先后乞援於围庐州提督和春、围舒城提督秦<br>定三，几一年，皆不应。甲三时驻兵临淮，念桐人请救之殷，又欲取安庆以截江<br>路，自请进剿。文宗以临淮扼南北之要，不许。甲三於是疏请檄纾青剿办，允之。<br>时侍郎曾国藩已克复武昌，破田家镇，顺流东下，使提督塔齐布、道员罗泽<br>南进攻广济、黄梅。朝廷既允甲三请，复以国藩兵屡捷，於是命纾青速进兵潜、<br>太接应。时和春、秦定三军皆久无功，诏旨切责，令速破贼以图会剿。纾青又得<br>国藩书相期会，於是疾驰至桐，两败贼於大关、吕亭驿，追至城下，时四年十一<br>月六日也。<br>纾青以舒、庐围师率离城十馀里，不断贼出入饷道，以故久无功。桐之南门<br>通安庆，贼来援则当其冲，遂自率兵勇围之，而令参将刘玉豹、同知李安中围东<br>门。时攻城之器未具，城坚不可猝拔。贼既败於湖北，又惧桐城或破，则与湘军<br>成夹击势，悉力来援。纾青先后迎击於王林庄、挂车河，皆胜之，追至陶冲驿，<br>擒斩既多，获械无算。卒以舒、庐军不予接应，又不急攻城以分贼势，贼用是得<br>专事援桐。玉豹、安中又性懦，无能当贼，纾青至以“诸君不能战，不能攻，又<br>不能守，事事须我一人”诮之，弗恤也。<br>十七日，贼援大至，玉豹、安中卻走，城贼复突出西门焚营。纾青与诸生张<br>勋殊死战，杀三百馀贼，以后无继者，贼伏遽起，纾青胸面间中二十馀创，死焉。<br>纾青既死，贼复得志，武昌再陷。<br>纾青治兵有纪律，初，贼以土匪目官兵以惑民听，至是一洗此耻。桐城破后，<br>凡先以助饷团练，贼皆甘心焉。民以纾青来，秋毫无犯，虽被祸，无不感泣思之。<br>事闻，赐三品卿衔，予骑都尉世职。后有窦元灏。<br>元灏，邳州人，咸丰元年举人，援例为员外郎，分刑部。八年，捻贼大炽，<br>窜徐州，邳当其冲，元灏集乡团，先后偕知州毕培贞、周力城，都司濮枫等堵剿，<br>击斩甚多。十年，州城被围，守御四昼夜，城赖以全。贼结幅匪大举，由兰、郯<br>渡河，元灏与参将于殿甲合剿，被围，力竭死。赠太仆寺卿衔，赏世职。<br>马三俊，字命之，桐城人。祖宗琏，父瑞辰，皆进士，以经学显名。三俊能<br>世其家，顾屡困乡举。咸丰元年，以优行第一贡太学，又举孝廉方正制科。三年，<br>安庆失守，桐人恟惧，知县遁去，奸民蜂起。官兵往来境上，亦乘乱为患。独<br>县学生张勋誓死不避，三俊亦急起而坐镇之，擒斩为首者十数人。又偕勋立法，<br>劝富家给散贫者，乱稍定。<br>贼既陷安庆，尽趋江宁，诸统帅皆远避，置安庆、芜湖不堵截。三俊知贼之<br>必回窜也，日夜在明伦堂训练乡兵，又时与勋往四乡联合团众。於是桐城练勇，<br>名闻江南北。贼犯太湖，与勋扬兵堵境上，贼莫测虚实，莫敢逼。已而贼攻江西，<br>不克，回据安庆，修守备，桐人大恐。巡抚李嘉瑞驻庐州，前按察使张熙宇驻集<br>贤关，皆畏安庆不敢至。<br>三俊上书巡抚，其略谓：“制寇之道，必能攻而后可守；守御之策，必先据<br>要害而后可保城池。全州不守，祸及湖南；岳州不守，祸及武昌；小孤不守，祸<br>及安庆；安庆不守，然后祸及江宁、镇江、扬州、大江南北。此明验也。自粤西<br>起事以来，贼之所破，多不守而破，非因守而破也；贼之所败，多不战而败，非<br>力战而败也。观桂林、长沙、南昌、开封四省城，苟能死守，贼未有陷之者。六<br>合小邑，杀贼数千，而贼不敢至。江浦、含山、许州皆以守而得全，不大可见乎？<br>今江北全势完固，虚实未为贼觉，而安庆之贼，又皆江西残败之馀，且未齐集。<br>望於此时迅速进攻，而分兵守桐，以为接应。如安庆不利，当可退守桐城，以为<br>舒、庐之障。此机一失，贼或窜桐、舒，以入庐州，则与北匪勾结，河南北东西、<br>畿辅之地危矣。”巡抚韪其言，遣总兵恒兴与熙宇合军堵剿，实不前进。<br>十月，贼大至，熙宇、恒兴兵皆卻走，三俊独与勋率乡团数百人拒之，不利。<br>贼遂道桐城以入舒城，陷庐州，渡河而北，蔓延千里，皆如三俊所料。城陷时，<br>三俊父被执不屈死。三俊以不孝不忠自责，誓复仇报国。<br>四年夏，与前任桐城知县成福、六安参将庆麟，招集义勇於霍山，请助官军<br>杀贼，且言“事成不邀功赏，事败则以身死之”。於是上三路进兵策，而自任桐<br>城一路。先顿兵中梅河以俟，而提督秦定三军之图舒城者，延期不进。三俊既孤<br>军深入，耻不肯退。至周瑜城，援绝饷匮，奸民构贼夜袭营，力战死之。<br>勋，字小嵩，与三俊同县人。家贫，好倡举义行。尝搜罗桐城节孝贞烈妇女<br>二千馀人无力上闻者，汇请旌表，著总旌录四卷。桐城既破，三俊起义兵霍山，<br>与之定计，即往见秦定三，以急击舒城，与袭桐之师相应说之，定三不应，事遂<br>败。嗣闻纾青统兵至桐，往六安迎之，谓纾青曰：“桐近日贼势与前不类，兵单<br>援寡，难操胜算。不如先助攻舒，舒破，与秦军合，事乃有济。”又数以书劝定<br>三，卒不应，纾青亦不肯往。十一月十七日，遂随纾青督战，死之。随死者有吴<br>文谟。<br>文谟，字翼甫，亦同县人。年少负气，与三俊子复震为友。三俊死，文谟不<br>告其子，独冒险往获其尸。勋重其人，遂随勋奔走，请兵不倦，殉节时年二十有<br>一。<br>吴廷香，字奉璋，庐江人。敏博沉毅，与桐城戴钧衡、马三俊友，以文章风<br>节相砥砺。以优贡生举咸丰初元孝廉方正。上书论时事，有国士之目。三年，粤<br>贼东下，陷安庆，庐江土寇应之，骎骎迫城下。邑团练乡兵推廷香为督，击寇，<br>擒其渠，斩之，尽破其党。<br>寻，粤贼弃安庆去，长驱薄金陵，踞其城。是年夏，复遣悍酋沿江西犯，再<br>陷安庆，皖北震动。廷香复倡义募乡勇六百人，自率之守梅山黄姑闸，遏江路。<br>时贼张甚，官吏兵民所在迸散。贼自桐城北扰，舒、巢、无为相继沦没，独庐江<br>赖廷香固扼得全。十一月，庐州陷，巡抚江忠源死之，官军、团练望风逃溃。十<br>二月，庐江亦不守。廷香时在防次，扼腕慷慨，誓必得当以报国。<br>四年二月，提督和春败贼於庐州；七月，提督秦定三大捷於舒城；舟师复自<br>海道入扼东西梁山，断贼归路。贼悉众北趋，诸州县守贼少，曾国藩复率大军下<br>武昌。廷香闻则奋然起，言於众，谓：“诚以此时出贼不意复邑城，益与江上、<br>下诸路军相应，合谋以图皖中，贼可歼也。”乃召募三千人，与外委熊允升将之<br>趋县门，兼密约旧时勇目居城中者为内应。八月，大破守贼，贼渠任大刚走，追<br>斩之，遂复庐江。大江东、西以乡兵败贼克城，盖自廷香始。<br>既，贼知庐江无援，合安庆、桐城诸路来攻，廷香出击，屡有斩获，而贼聚<br>益众，江中贼亦逼城下。廷香豫乞救庐、舒大营，久未报。及贼大至，何桂珍檄<br>蔡萼、沈承贻以六百人自六安赴援，至邑，则纵兵大掠，遇贼反走，贼益焚四野，<br>火光烛天。廷香夜登陴，望救不至，拊膺泣曰：“吾志清逆乱，不克，而重祸乡<br>里。势穷援绝，来者非人。吾死此，分耳，乱将若之何？”数日，粮竭，萼、承<br>贻引遁，城遂再陷。廷香率死士巷战，自午夜至黎明，从者仅三人，力尽死之，<br>允升同及於难。<br>初，廷香将倡义，或危其事，尼之。廷香从容曰：“如若言，乱将谁拯耶？”<br>其人悚然退。及事急，将自裁，或夺刀掖之行，廷香抗声曰：“复城守城，虽非<br>吾责，吾义也。城危而走，义何居焉？出郭一步，非死所也！”比战殁，邑人求<br>得其尸，藁葬之。诏建专祠庐江，予世职。子长庆继其志，累官至提督，以功显。<br>孙家泰，字引恬，寿州人。大父有善行，仁宗尝书“盛世醇良”四字颜其门。<br>家泰生有殊禀，嬉戏异群儿。每出语，长老惊若成人。未冠，补诸生。道光二十<br>九年，入赀为员外郎，分刑部广西司，治牍明决，为上官所器。咸丰三年，粤寇<br>窜扰江、皖，工部侍郎吕贤基奉命回籍督办团练，请以家泰从。时皖南北郡邑相<br>继不守，官吏望风避走，群盗蜂起。定远陆遐龄倡乱据城，道路梗塞。朝命再起<br>周天爵为安徽巡抚，天爵就询策略，家泰密为擘画，数旬之间，遐龄父子就擒，<br>胁从解散，馀盗敛迹，寿春兵以骁勇闻。<br>军兴，徵调四出，留镇者少，又乏食，巡抚檄家泰劝捐募兵为固圉计。寿故<br>繁庶，富家大贾务厚藏，鲜远识，无应者。家泰则尽货其赀产以济用，所募皆敢<br>死士。明赏罚，严简练，一军肃然。庐、凤、颍、六安诸寇惮其强，不敢窥。寻，<br>天爵卒於颍州，舒城再陷，吕贤基死之。家泰失所隶，势遂孤。寻为人所构，吏<br>议落职。家泰语人曰：“时事糜烂，守土之吏，畏贼如虎狼，而视民如鱼肉，是<br>驱良入於暴也，吾无死所矣！”自是杜门家居，口不言兵事。既毁家佐军，贫甚，<br>菽水养亲，晏如也。<br>既，贼氛益炽，诸州县团练，多阴附贼，而凤台苗沛霖所部尤横桀不可制。<br>初，沛霖为诸生，请於知州金光箸欲练乡团，而自为练总，光箸不之许。沛霖遂<br>聚群不逞为乱，邻邑豪猾多归之。官军畏其众，遣人招抚，授以官，为羁縻计。<br>数年累荐至川北道，加布政使衔。沛霖不奉命，南据正阳关，北扼下蔡，继袭怀<br>远，陷之，号称苗练，骎骎逼寿州。寿人恟惧，谋聚保，众议非家泰莫属，辞<br>不获，强起。号召部曲，上书军帅，力主剿，未报。<br>沛霖遣谍入寿州，家泰杀之，沛霖益怒，尽发其党来攻，守者恐不敌。忌家<br>泰者，乃倡言献家泰与其副蒙时中於贼，以纾寿祸。有司迫行，众大譁，将以<br>力抗。家泰夷然曰：“吾昔募健儿刺苗逆悍将，今又戮其谍，欲甘心者我也。守<br>土非其人，顺逆不明至此，事之不济，天也。吾身许国矣，吾死而城安，其又奚<br>恤？”遂仰药死。既殁，按察使张学醇复缚时中付贼寨，并遇害。是年九月，沛<br>霖卒陷寿州，家泰家属被执，不屈，皆死之。<br>同治二年，科尔沁亲王僧格林沁督师至，沛霖败死，寿州平。闻家泰一门死<br>事状於朝，诏赠四品卿，照阵亡例赐恤，建祠寿州。父赠祖，弟家彦、家德，子<br>传洙，咸恤赠有差。<br>江图悃，字汝华，旌德人。富胆略。经商，寓舒城。侍郎吕贤基办团剿贼，<br>过舒城，与图悃一见相契，特命带乡团，扼守舒城冲要，贼不敢过。三年十月，<br>桐城被陷，乘胜至舒城，贤基战不利，死之。图悃犹力战，狂呼杀贼。久之，贼<br>至益众，援兵不至，殁於阵。图悃前以助饷赠知府，至是殁，舒人义之，相与私<br>谥曰仁惠。宣统初，补谥庄洁。<br>程葆，歙县人。道光十三年进士，以主事分工部。咸丰二年六月，外授广东<br>肇庆府知府。时粤匪麕集皖境，谋犯浙江，葆赴任，道经杭州，巡抚何桂清奏令<br>回籍治乡团助剿。五年，贼陷休宁，葆率民团出境援，与官军会击於东、南二门，<br>毙贼目，贼惊退入城。诸军连夜进攻，贼由西门遁，遂拔休宁，乘胜克复石埭。<br>自是葆益激励乡团，屡助官军剿贼，徽郡肃清。旋檄赴杭助守，城陷，死之。<br>彭寿颐，字子文，江西万载人。道光二十九年举人。咸丰四年，粤匪连破江<br>西郡县，知县李峼弃城遁，寿颐率团练御贼，追剿上高、新昌，皆捷。以筹饷<br>忤李峼，峼袒奸民，寿颐揭前弃城事。巡抚陈启迈夙讳贼，恐上闻，以蜚语<br>诬捕寿颐，欲致死灭口。钦差大臣曾国藩奏言：“数年以来，谕旨谆谆，饬行团<br>练，多无实效。惟湖南平江县、江西义宁州以本地捐款练本地壮丁，屡歼悍党，<br>为贼深畏。四年，义宁之捷，巡抚陈启迈冒功滥保，遍私亲暱，人心解体，团<br>练遂散。贼再攻州，抵拒经月，省兵竟无援救，城陷，屠民数万。向使练丁尚存，<br>何致惨祸如此？五年，饶州、广信之失，鄱阳、兴安之失，陈启迈通融入奏，宽<br>减处分。万载之失，知县李峼有避贼重咎，举人彭寿颐有剿贼殊功，奸民彭三<br>才有餽贼实据，陈启迈竟袒庇属僚，架诬团练义士。餽贼不斥，避贼不劾，<br>独於剿贼者，目为豺狼，指为逆党。臬司惲光宸，逢迎喜怒，褫革逮拘，酷暑重<br>刑，百端凌虐。臣以寿颐才识卓越深沉，叠商留营效用，陈启迈坚僻不悟，酿成<br>冤狱。义宁之团，以保举不公毁於前；万载之团，又以讼狱颠倒毁於继。人心何<br>由固结？大局恐致贻误。”奉谕：“陈启迈革职，惲光宸交新任巡抚文俊查办。”<br>寿颐早以刑毙矣。南昌梅启照尝云：“国藩雅度无怒容，惟於寿颐逮狱，深为愤<br>痛。”七年，刘长佑败，新喻、袁州三县民率丁壮助军，军复振，世益以此思寿<br>颐。<br>陈介眉，山东濰县人。道光十八年拔贡生，朝考用知县，发江苏，署宿迁、<br>盐城等县，擢通州知州。屡获海洋巨盗，擢知府，授河南归德府知府。咸丰三年，<br>捻匪窜虞城之杨家集，介眉督兵追歼三百馀，生擒二百馀。粤贼陷归德，褫职回<br>籍。十一年，捻匪窜山东，抵濰县，介眉迎剿，与候选训导陈威凤、武举谭占元<br>等，均力竭阵亡。复原官，恤赠太仆寺卿衔，赏世职，建专祠，并祀威凤、占元<br>及同日阵亡之武生千总衔陈执蒲等。<br>同县人亓祈年，道光五年举人，截取知县。捻匪炽，祈年治西乡团练，匪窜<br>县境，祈年登圩固守。圩破，率众巷战，力竭被缚，骂贼不屈死，侄文丰等同时<br>阵亡。恤赠道衔，赏世职，建专祠，文丰等附。<br>唐守忠，钜野人。咸丰初，为平阳屯々官。四年，粤贼陷钜野，土匪窃发，<br>守忠闻警驰归，遭匪劫，仅以身免。与乡人生员张桂梯、职员姚鸿杰等议举团练，<br>为守卫计。旬日集义勇五千馀人，分三队，捕斩土匪数十名，贼遂遁，嘉祥、钜<br>野间悉平。土匪惧，以所劫物辗转还守忠，并乞随团剿贼，誓不为乱，守忠察<br>其诚，纳之。时年饥人乏食，守忠使子锡龄偕张桂梯各村劝捐助赈，富出赀，贫<br>出丁，括计馀粮，计月分给，谓之均粮，而团练之势愈固。曹州、济宁两属乡团<br>来附，贼不得逞，去。<br>五年，河决铜瓦厢，郓城、钜野、嘉祥等县当其冲，守忠闻丰工黄水下游淤<br>涸成滩，官出示招垦，因率灾民数万人南下认种。仿屯田法，以教谕王孚、千总<br>唐振海等分领之，名曰湖团，亘二百馀里，濬沟筑圩，编保甲，严守望。徐州、<br>萧、砀、丰、沛等县人闻贼警，则相率投避，得免於难者数年。<br>八年，捻匪来犯，守忠率团遮击，擒贼樊三、丁豹等斩之，叙功给五品顶戴。<br>十年，钦差大臣僧格林沁令守忠随官军助剿，败贼大刘庄。同治元年，捐助军饷，<br>又捐已垦熟田为鱼台书院经费。二年，白莲池教匪由滕县偷渡湖西，守忠截击，<br>生擒贼目陈周等多名，馀匪悉遁。<br>四年九月，捻匪张总愚、任柱等悉众来攻，守忠集丁堵御，一再请援兵不至，<br>力战六日，众寡不敌，死之。方守忠被围，贼数使招降，守忠誓死拒之。及战败，<br>与族叔千总振海、子生员锡彤同被执。贼舁至铜山袁家庙，多方胁之降，守忠骂<br>不绝口，遂并见害。江督曾国藩疏请优恤，建祠立传，从之，赠道衔。子锡彤，<br>照四品以下阵亡例议恤，给世职。寻在沛县捐建专祠。<br>吴山，字岩青，河南光山人。生三日丧父，母周守节抚孤，家极贫，纺绩供<br>山读书。道光二十五年，举於乡，会试不第，留京三载，与袁保恒、裴季芳相切<br>磋，声誉日起。时光山有匪患，山以寡母在堂，二子尚幼，又无期功强近之亲，<br>就拣选知县职，仓卒归。<br>先是，邑民郭三，凶黠。兄弟七人，郭五、郭六尤悍。郭三充县皂役，满布<br>党与。知县水安澜恇懦，为郭三等挟制，无所不至。彼时有“郭满城”之谣。<br>郭三充卧龙台乡保，倡首为匪，向四楞子、曾传佐等，皆领杆头目，肆行劫掠，<br>并至各乡按亩加粮供食，并勾通亳、寿各州各匪，谋杀官起事。山有乡望，众举<br>为团首，倡办团练，地方恃以安，而郭三忌之。<br>咸丰四年四月，郭三纠众突至小向店派粮，山拒而不纳，寻，集乡团与之抗。<br>匪巢卧龙台，距小向家集仅十二里，郭三扬言非杀山不可。或有劝山走避者，山<br>曰：“我所以触匪怒者，原以抗匪派粮，若临难而逃，任匪所为，则初志谓何？<br>今日之事，有死而已。”遂挺身督乡团与战，众寡不敌，被擒，山骂不绝口，匪<br>怒戕之。后俞御史刘毓楠奏建专祠。<br>俞焜，字昆上，浙江钱塘人。嘉庆二十五年进士，改庶吉士，授编修。道光<br>十三年，迁御史，奏请申明律义，以正伦纪，略言：“律载‘弟妹殴同胞兄姊死<br>者皆斩’。注云：‘殴死期亲尊长，若分首从，则伦常斁矣。’此古今定律，所<br>以维名教也。其听从尊长，殴死以次期亲尊长之犯，向律拟斩，定案时夹签声请，<br>叠经改为斩监候，归入服制情实。自道光三年御史万方雍奏，将听从尊长，殴死<br>以次期亲尊长，下手伤轻之卑幼，均科伤罪。刑部定为条例，至今沿之。因思例<br>从律出，例因时变通，律一成不易。致死尊长，岂得仍论伤之重轻？今以勉从尊<br>长，下手伤轻，止科伤罪，则与‘死者皆斩’之律未符。此例既百无一抵，何以<br>肃典刑而正人心？请仍遵不分首从本律，夹签声请，以昭平允。”下部议行。<br>十七年，授河南彰德府知府，以东河大工劳最，用道员，擢永定河道。调衡<br>永郴桂道，缘事降调。咸丰九年，督办团练，操防勤奋，复道衔。十年，粤贼乱<br>炽，焜商遣驻防军守独松关，李秀成犯杭，焜与侍郎戴熙登陴拒守二十馀日。城<br>陷，巡抚罗遵殿殉之。焜凭栅堵御，与满城犄角，复相持五日。弹尽，栅毁，贼<br>众，焜犹手刃数贼，矛洞胸，殁於阵。明日，张玉良援师入，将军瑞昌会击，贼<br>卻而焜已死。论者谓满城之存，焜有力焉。赐谥文节，建专祠。同殉之继室陈氏，<br>女蕴祺、蕴璿附祀。<br>同县戴煦，字鄂士。增贡生。候选训导。精算术。西人艾约瑟见煦所著求表<br>捷术，心折之。又工画，神似倪迂，评者谓出乃兄熙上。熙既投水殉节，闻之叹<br>曰：“吾兄得死所矣！”亦投井死。著有庄子顺文，陶靖节集註，四元玉鉴细<br>草，对数简法诸书。熙自有传。<br>张洵，字肖眉，钱塘人。咸丰二年进士，改庶吉士，授编修，命在上书房行<br>走，文渊阁校理。十年，粤匪由安徽窜浙江，杭州省城被围，巡抚罗遵殿奏入，<br>洵请假省亲。上召见，垂询浙省军情。洵抵浙江，杭州失而旋复。先是洵母谈氏，<br>因贼逼杭城，率洵妻施氏，洵子惇典、从典、叙典、念典，女喜姑阖门赴水，被<br>救得不死。施氏即命惇典、念典等护其姑出城。贼至，施氏遣喜姑先投井死，自<br>率叙典跃池中殉焉。杭州将军瑞昌以闻，上嘉施氏孝义兼全，下部旌恤。<br>寻，洵母自以老需人侍奉，为洵继娶劳氏。未几，丁母忧，洵省城无房产，<br>僦居於仁和县之永泰镇。十一年，贼大股复犯浙江，馀杭、萧山相继失陷，省城<br>被围。洵念受恩至重，不忍坐视，乃自永泰镇挈眷赴省，与官绅筹守御；并谋诸<br>巡抚王有龄，会合驻防兵，力通江路。顾贼势张甚，围城两月馀，城陷，洵与劳<br>氏、惇典、从典、念典皆死之。洵兄濂之妻李氏及女九姑，亦先后殉焉。<br>方城之垂陷也，洵闻警，即索衣冠北向叩头毕，赋诗三绝，有“白云堆里吾<br>将去，前辈风流有戴公”之句。书竟，授仆张升，遂投井死。同治元年，太常寺<br>卿许彭寿以闻，以“一门六口，同时殉难，实属深明大义，忠烈可嘉”褒之。八<br>年，国子监司业孙诒经复请加恩予谥建祠，允之，谥文节。<br>锺世耀，字啸溪，仁和人。道光二十一年进士，改庶吉士，散馆，授兵部主<br>事。移疾归，负乡望，城再陷，贼将授以伪官，绝粒殉节。<br>孙义，字朴堂，钱塘人。道光九年进士，官福建仙游县知县，有循声。告归<br>后，课徒自给，同时殉难。<br>汪士骧，字铁樵，钱塘人。袭世职，授杭州营千总。擅诗名，工篆隶，晚年<br>作小楷尤精。咸丰十一年，贼再至，先以年老休致，居危城中，神色自若，日以<br>忠义训家人。赋诗有“我死家人生，辱家即辱我”等语。城破，全家皆跃水死。<br>钱松，字叔盖，钱塘人。嗜金石篆刻，有文誉。贼初陷杭垣，先期具药汁，<br>誓死。家傍清波门，贼从此入，遂与家人同仰药，麾侍者还其室，曰：“今日得<br>死所，而男女颠仆一室可乎？”语定而绝。<br>毛雝，字西堂，钱塘人。诸生。事亲孝。年十三，能作大字。工书，得润笔<br>尽给贫乏。督办东北隅团练，城再陷，自缢死。<br>魏谦升，字滋伯，仁和人。九岁能文，弱冠后雄长坛坫。尤工书。以廪贡生<br>选仙居县训导，不就。家居西马塍，以著述自娱，垂五十年，有书三味斋稿。贼<br>自湖州逼省城，家当其冲，或讽宜移居避之，不应。贼火其庐，乃挈妻子走灵隐<br>山中。贼退，侨寓城中，啸歌不辍，自号无无居士。城再陷，谦升方老病，驱至<br>万安桥下死，妻周氏同时殉节。周能书，世以鸥波夫妇拟之。<br>金鼎燮，字承高，秀水人。诸生。咸丰季年，署临安训导兼教谕。以事诣省<br>城，寇至，围久，粮绝，至煮箧上革以食。城破，杂难民中出，至临安，率乡团<br>御寇，死之。<br>庚辛之役，省城再陷，杭人殉难者至众，而旗营死事尤烈。其著者：协领巴<br>图兰布等守花市营门，佐领德克登额、佛尔国纳、德勒苏等守钱塘门，呼松额、<br>格勒苏、印福等督队出涌金门，皆迎战，奋刀杀贼，先后阵亡。又协领赛沙畚、<br>连生等，佐领萨音纳、伊勒哈春等，防御贵祥、明阿纳等，骁骑校志善、佛尔奇<br>纳等，文职如知府伊丽亨等，武职千总安忻保等，皆阵亡。合营纵火自焚，男妇<br>死者八千馀人。<br>包立身，诸暨人。家五十八都之包村，世业农。性朴鲁，里党莫之重。咸丰<br>十年，忽能言休咎，多奇中。节食茹素，夜则结跏趺坐。时贼氛渐偪，人怀忧惧，<br>争奔询，立身惟以行善为勖。人疑信参半，不知其娴武略也。<br>十一年九月，贼陷绍兴府，他贼复自金华来，诸暨亦陷。於是首倡义旗，从<br>者响应。村踞山，三面皆水田，惟一路由塍埒达村。贼焚掠至其地，立身以静待<br>动，入者辄为所毙。避贼者麕投之，栖止无隙地。乃益选壮勇成劲旅，贼来攻，<br>数不胜。立身不出村剿贼，贼至则战，战则身先，当其锋立踣。众见贼易击，虽<br>文弱者亦挥戈从事，间谍入村者，罔弗获。无事则焚香默坐，有所指挥，从之必<br>胜，远近惊以为神。贼惮甚，使素稔立身者招降，立斩之。乃悉纠数郡悍党，更<br>番进攻，而往者辄衄。群贼闻调攻包村，如就死地。相持八九月，大小数十战，<br>毙贼十馀万，精锐强半尽。<br>贼目有周姓者，眇而通形家言，乃周览村外，悉其川源山脉。会旱，溪流弱，<br>贼壅其上流，遂无涓滴。村外井水，贼举腐尸填之，出汲，则先以火器越井而阵，<br>后人出尸乃得汲，腥秽不可饮，然且难得。人众食寡，贼又四面断粮道，不得达，<br>贼遂索战无已时。每合阵，所损相当，势不能久持，终无一人言降者。贼遂阴穿<br>隧道而以金鼓声乱之，立身不之省。<br>七月朔日，贼穴隧道自村社庙出，即纵火焚庙，众出不意，大乱。贼遇人即<br>杀，未遇贼者亦仓皇图尽。立身见事败，与其妹凤英率亲军数千人死战，溃围出，<br>至马面山。贼蹑之，围数匝，鏖战不得脱，中炮死。凤英亦力竭自刎死，全家皆<br>遇害，从者亦无一得脱。合村死者，盖六十馀万人。<br>王玉文，字纬堂，金华人。性强毅，好谈经济。道光二年举人。咸丰四年，<br>授於潜教谕。会粤寇据金陵，数上书当道论兵事，指陈两浙形势甚悉。既而浙壤<br>告警，奉檄领兵守天目山，又令堑於潜、临安山谷，防贼阑入。既至，躬自履视，<br>得某关废阯，实为要隘，因建言修之。初偕昌化教谕高文禄行团练，於潜令素与<br>玉文忤，多方挠之。及是议筑关，益譁然以为多事，而玉文锐於自任，不之顾。<br>十年，贼陷杭州，玉文将百人扼关，欲乘贼归击其惰，文禄力赞之。於是昌<br>化、临安、新城及本境山氓，咸持梃原受节度，官绅交阻之，事遂寝。玉文恚甚，<br>乞病归，甫束装，闻寇至，叹曰：“临难而去，非夫也！”乃辍行。適援军至，<br>玉文戒以守关毋出，不听，战五昼夜，众寡不敌，弃关走。贼入城，官皆遁，有<br>门下士偕二舆夫、一担者来迎，玉文坚不去，迎者旋散。乃朝服挟刃坐，一贼当<br>先入，格杀之，即举火自焚。遗书付其子曰：“天热，吾清白之体，不可俾郁蒸，<br>有盐硝，举以自化，汝曹毋过悲痛也！”寇退，得其尸池水中，朝服爇去，跣一<br>足，众哭殓之。以其先有告病牒，大吏不以殉难闻，士民咸以为冤。<br>孙文德，嘉善人。咸丰十年，年八岁，贼陷嘉善，家人携出城，遇贼，相失，<br>独至村舍。薄暮，十馀贼入舍就炊，将休矣，文德潜乞砒毒於卖药人何桂生，密<br>启釜置之。饭熟，贼方饥，食之，毙九人。二人未食，大骇，考掠文德，奋身大<br>骂，贼杀之。<br>李贵元，字祥枝，永康人。事母孝，以强有力闻。贼至，年已八十，乃出其<br>大铁鐧击贼。贼惧不敢动，贵元从容登楼。及群贼拥至，贵元遂遇害。越日，<br>其子求遗骸以出，贼亦不之罪也。时钱塘汪玉璋、义乌金士玉、长兴副贡生王泰<br>东，均年逾八十，先后预於难。<br>富阳瞽者陈小福，避山中，从贼者识其神卜也，囚之。官兵攻急，贼势蹙，<br>乃命之卜。小福曰：“若辈必尽死，无遗类，何卜为？”贼怒，剜其目，磔之。<br>皮匠某，逸其姓名。十一年，围急，闽兵绝粮，不欲战，巡抚王有龄登陴泣。<br>匠忽手百金至，叩首曰：“小人劝苦，蓄得百五十金，今留五十金自赡，馀请助<br>饷。”有龄为榜示辕门示劝。城陷，匠自经死。<br>罗正仁，湖南郴州人。诸生。咸丰三年，土匪蜂起，三月十四日夜半，突有<br>贼数百人攻入城，戕知州胡礼箴。正仁急起，倡办团练，获贼二十馀人，杀之。<br>由是各处效法，不数日，诸匪咸扑灭，馀党恨正仁刺骨。会粤匪陷州城，土寇与<br>合，正仁复率团要击之。贼悬赏购正仁，正仁走避。久之，闻母病，归，贼侦知。<br>一日昧爽，突有贼三人至其家，正仁猝无所备，乃率二子春官等御之。俄贼众奔<br>至，众寡莫敌，遇害。二子亦受重创，佯死得免。后春官痛父，更集团，日以剿<br>匪为事。五年，城再陷，率团复攻之，每战奋不顾身，多斩馘，为乡里所倚庇。<br>同州人陈起书，字通甫，幼从兄起诗讲求经世学，由附贡生候选训导。道光<br>十三年，逆瑶赵金龙叛，起书条陈御瑶策，知州姚华佐多采用之，州城得无患。<br>金田贼起，起书谓西粤一隅地，贼不能久居，必窜楚。窜楚，则大军必扼衡州，<br>郴、桂将首受祸。遂画守御之计，州牧不能用。乃纠同志自集团丁於观音寨、大<br>头陇，并筑堡、修墙为坚壁计。无何，贼果至，闻州境有备，遂引去。时土寇邱<br>倡道煽乱，扰及闾里，上官檄官军剿之，不获。起书命次子善墀、戚张树荣依计<br>诱擒之，并获贼渠黄中凤，事平。咸丰五年四月，广东贼何禄寇宜章，五月，州<br>城陷。起书率团练扼北乡，贼不敢犯。有东乡戚党招起书为画守御策，禄適湘乡<br>王珍率师由衡州来援，乃命善墀迎师，自往东乡，行抵塘溪，拟联络瑶岭乡民以<br>拒之。而土匪咸通贼，侦其往，中道要劫之，遂被执。群贼久耳起书名，拥於坐，<br>宛转诱降，起书骂不绝口，抵死不降，贼遂计议俟何禄至，乃缚其手，日夜环守<br>之。起书於八月七日绝粒，死之。<br>陈景沧，字少海，龙阳人。父永皓，直隶长垣知县，有声於时。景沧幼凝重，<br>守道义，留心经世之务。以咸丰元年举人官内阁中书。粤乱作，湖北巡抚胡林翼<br>治楚军备贼，徵辟贤俊，以景沧佐军事。积功保知府，命筹饷岳、沣。景沧剔除<br>宿弊，事集而民不扰，尝曰：“筹饷病民，已非善政；若更贪其利，是官民交病，<br>吾不为也！”不数年，以亲老辞归里，闭户山中，侍养之馀，以读书为乐。同治<br>六年，闽浙总督左宗棠调往福建，湖南巡抚刘琨亦强起景沧，景沧咸谢不赴。八<br>年，丁父忧，哀毁庐墓，益远人事。<br>初，军兴，募民为勇，越境击贼，湖南尤盛。暨贼平，勇散归，不事生业，<br>相率入哥老会。哥老会者，起四川，异姓相约为昆弟，同祸福，结盟立会，千里<br>相应。其盟长之大者，辄拥众数千人，横行郡邑，吏莫敢诘，良懦惮之，则入会<br>求庇。入者既众，势乃益厚，流行湘、楚间。初但为奸盗，均其财，继焚掠村市，<br>抗官兵，窥城邑。长沙、衡州诸属，屡扑屡炽。十年，益阳何春台，龙阳刘凤仪、<br>刘继汉等，率会众为乱，聚县西安化山中，距景沧家十馀里。景沧闻变急，密告<br>巡抚，巡抚檄益阳、龙阳两县往捕，会众方传檄诸州县党人，约同时发难。未至<br>期，捕者適至，遂先举事，犯益阳。途中值景沧，执之，景沧责以大义，数其罪。<br>被数刃，骂不绝口，贼群斫之。长子克枟、次子克权从行，以身障景沧，并及<br>於难。<br>景沧长身玉立，恂恂孝友。与人交，讷然若不出口，至论古今忠孝及国政得<br>失，辄慷慨流涕，义形於色。事闻，赠道员，给世职。<br>何霖，字雨人，广西兴安人。少读书，以诸生食廪饩。抗志高尚，不屑屑治<br>章句。性沉毅，有胆略。咸丰三年，兴安盗王苟满、赵廷兰等作乱，陷县城，囚<br>官吏。霖闻变，匿老弱，自与族弟进贤急诣省求援，中道遇贼，为所劫。霖诡辞<br>脱进贤，入见贼酋，贼素重霖，以上宾礼之。霖谬为甘言，饮啖自若。酒酣，因<br>说贼酋曰：“君等举大事，宜先收人望，蒋方第诸人，邑之豪俊，原假良马利剑<br>为君辈致之，非常之业可图也！”贼喜，如约。霖遂以方第等六人至，留贼中，<br>贼信不疑。霖阴谋方第间贼党，将乘间举事，会官军击贼灵川，屡胜，贼分兵攻<br>金州亦败，众稍稍引散。霖遁归，偕方第一夜集乡兵，尽缚北乡诸贼。分守要害，<br>号召邻乡团众，分三路攻城。贼不为备，遂复兴安，擒苟满等。官军至，献捷，<br>主兵者攘其功，赏不及霖。益与方第倡言兴团练，立规约，厚佽给，人乐为用。<br>贼党谋再举，惮霖不敢发。<br>四年，恭城贼陷灌阳，霖率兴安团屯边隘，贼不得逞。相持数月，乐平贼自<br>别道来援，霖与方第议增丁壮，移营前进，遏其锋。十一月，次茗田，贼以大队<br>从大风坳出犯霖垒。所部祗五百人，续调者未至，霖麾众迎击，奋斗竟日，力竭<br>战死。方第暨其兄子二人并殁於阵。贼再入兴安，焚霖庐舍，尽杀其家人，霖父<br>挈孙走临桂，得免。事平，兴安民思其功，建祠祀之。<br>蹇谔，字一士，贵州遵义人。道光二十六年举人。咸丰三年，大挑得教职。<br>明年，谔还自京，適桐梓教匪杨龙喜作乱，长驱出娄山关，逼遵义。知府朱右曾<br>要击，败还。贼遂以八月十六日围城，营郭外雷台山。是时黔中治平久，民老死<br>不见兵革，初遭寇乱，众汹汹欲溃。独谔力言贼可击，於是人心稍定。久之，官<br>兵渐集，而贼亦日附。谔谒提督赵万春、布政使炳纲於螺琅堰，陈利害，请由石<br>盘扼贼粮，拊其背，自领兵练四百人营马家河，复募二百人益之，屡战皆捷。<br>贼酋李七王者尤獷悍，以千馀人入贵阳大道，踞龙坪水口寺，谔率所部围<br>攻，尽歼之。七王自焚死，贼气夺。十二月，官兵破东路樱桃丫，贼凭险拒战，<br>不即克，谔以兵从中坪缭其后，大破之，乘胜进克羊耳丫。贼退屯金钱山，引渠<br>灌田，计死守。谔令健卒负草涉冻薄而焚之，於是官兵攻雷台益急，蜀兵亦进复<br>桐梓，龙喜蹙，遂焚巢夜遁。<br>五年冬，龙喜馀党邹长保再叛，围桐梓七昼夜，并据娄山关以遏遵援。谔复<br>集兵练千馀名，攻夺娄山，解其围。期必灭贼，屡深入至寺冈。寺冈，贼巢所在，<br>危峰攒刺，往往云雾，不见天日。谔勒兵直上，以身先之，猝遇伏，前锋为所败，<br>谔亲率卒二十人搏战。贼众麕至，矢石交下，谔力竭死之。随行之王世洪、曾名<br>标亦奋斗死，时咸丰四年十一月十日也。恤道衔，给世职，立专祠。<br>赵国澍，贵州贵阳人。咸丰三年，黔中土匪起，国澍方为诸生，居青岩。其<br>地扼定番、广顺之冲，为贵阳屏蔽。乃散家财，倡团练，城青岩自守，随官军四<br>出剿贼。十年，粤酋石达开窜贵州，陷广顺，围定番，众号二十万，贵州大震。<br>国澍倡勇敢、救定番，民壮从者数百人。力战城下竟日，贼断其归路，死亡略尽。<br>国澍匹马突围还青岩，登陴坚守，贼亦卻退。会贼以广顺之众益定番之围，道出<br>青岩，胁降，不可。围三日，引去。<br>七月，定番陷，并力攻青岩，国澍随机应御，贼攻六月，终不能下。伺贼稍<br>懈，乞援提督田兴恕，兴恕遣侄麒麟来，大为民扰，国澍斩麒麟以徇。兴恕亲赴<br>之，前锋失利，责战益急。国澍策贼食将尽，请敛军坚垒障省城，檄清镇、安平、<br>大定清野以待。贷土匪陈文礼等死，密遣入贼纵火，内外夹击，毁贼营二，贼每<br>夜自惊。国澍以计间其悍酋，使相屠，遂大閧，因与兴恕合兵乘之，贼崩溃。追<br>奔至安平，复大破之，定、广诸城皆复。先是国澍剿平定、广土匪葛老岩、杨龙<br>喜及平伐、摆金、平越、瓮安诸贼，收复修文等城，累擢至候选同知、直隶州知<br>州，赏花翎。至是兴恕上其功，言：“国澍毁家、筑城、练团、当巨寇，受攻半<br>载，卒创贼，全省会，非优奖不足以劝士民。”命以道员即选，并总办贵州团练<br>事务。<br>十一年九月，安顺仲苗匪警，国澍率黔勇七百，会总兵罗孝连剿之。十月，<br>至安顺，仲苗蔓延镇、永二州，负险累年。其老巢曰养马塞、乌束陇、蜜蜂屯、<br>猛董山，孝连直捣乌束陇，国澍调团练分塞要隘，断贼援。养马塞贼惧，缚酋献<br>地降，国澍乘胜攻蜜蜂屯。十一月，破水西庄阿打洞屯，贼诈乞抚，国澍佯纳之，<br>使兵冒贼衣装，夜入蜜蜂屯，遂克其巢。群贼蚁居猛董，复会诸军围而歼之。<br>同治元年正月，石头寨等隘以次荡平，安顺肃清，加按察使衔。会杨岩保兵<br>溃，上大坪苗夷槓匪踵败兵渡清水江，国澍闻警驰赴郎岱，击苗匪破之。连战<br>皆捷，进剿水城。贼散踞洞塞，地皆险奥，国澍分兵雕剿，自夏经冬，破洞塞百<br>馀。<br>贼走渡江，遂沿江设守，乃还省，请增兵协饷，以备深入苗疆。而御史华祝<br>三、湖南巡抚毛鸿宾劾田兴恕苛敛，并及国澍残刻状。贵抚韩超为覆奏，辨甚晰，<br>事乃寝。会开州知州戴鹿芝杀天主教士，法使愬於朝，复连国澍。盖兴恕尝欲逐<br>教民，而国澍左右遂背国澍有毁教堂、杀教民事。两广总督劳崇光与法使议，令<br>国澍偿金厚葬，事已平矣；开州案起，并发前事，法使愬不已，朝廷命将军崇实<br>等视其狱。二年三月，褫国澍职，遂撤团练局，苗事益急。<br>四月，大吏檄国澍督练勇渡泡江河。时沿江诸军饥溃，贼再内犯，窜光沙，<br>势张甚。国澍兼程进，次百宜，贼众兵寡，遂被围。食尽援绝，力战，死伤过半。<br>亲军数十人，拥国澍溃围出走，至徐家堰，贼大至，奋斗死之。巡抚张亮基以闻，<br>赠太常寺卿，赏骑都尉世职。子四，次以炯，光绪十二年进士第一，翰林院修撰。<br>宋华嵩，四川工卩州人。咸丰九年，滇匪窜四川，华嵩自备军糈，以武监生<br>倡办团练，保卫乡里。十年，川匪蓝大顺围州城，华嵩率团勇大破於五道碑，围<br>解。嗣防堵夹门关、青草坡、大进埠等处，凡自贼营逃出难民，资遣无算。蓝逆<br>扑蒲江，华嵩督团迎击，屡胜之，贼窜去。十一年，蓝逆由新津回窜，华嵩御之<br>文华山南河岸，贼不得还，折入眉州。既而蓝逆别股复窜蒲江，踞青水溪，华嵩<br>率团进剿，多斩获。卒因众寡不敌，殁於阵。<br>华嵩团练数年，捐银米数甚钜，轻财好义，能得人心，故所部练勇如王德明、<br>王富举、王富义、杨镇川等，咸效死不顾。同治元年，总督骆秉章上华嵩死状，<br>恤如例，於本籍建专祠。<br>伯锡尔，哈密回王也，其受封始祖曰额贝都拉，畏兀儿种人。康熙中，献玉<br>门、瓜州地，立为一等紥萨克。再传曰额敏，晋封贝子。传玉素卜，晋封贝勒，<br>加郡王衔。三传至伯锡尔，於道光十二年进封郡王。同治三年，以助开渠功，加<br>亲王衔，署理哈密帮办大臣。会南、北路各城叛回煽变，八月二十九日，哈密汉<br>装回匪马兆强、马环等焚掠附城村庄，伯锡尔及办事大臣文祺率回丁出战，斩兆<br>强、环，馀党溃，叙功赏用黄缰。<br>九月初二日，图古里克回匪马添才戕税局吏役及汉民七十馀家，南攻沁城，<br>伯锡尔令章京巴海、守备赵英杰追捕，至北山板房沟，斩添才。四年二月，患陇<br>右道梗，奏称由肃州东历蒙古漠南地，至山西归化城，往还可百日，请由此转饷。<br>然台站旧在漠北蒙古，力疲不能增设，时哈密协标兵仅五百馀人，安西协援兵二<br>百人，不足分守。缠回及汉民虽众，未习战阵，吐鲁番叛回频来诱，人情煽动。<br>五月，回匪黑老哇、缠匪苏布格等反，办事大臣札克当阿中弹死，贼毁汉城，入<br>回城，幽伯锡尔。<br>五年六月，巴里坤总兵何琯令游击凌祥趋救，攻拔回城，贼遁吐鲁番，伯锡<br>尔奏留凌祥为副将。旋以叛党蔓延，奏由乌里雅苏台将军檄召明安郡王蒙兵，合<br>巴里坤、哈密诸兵，共攻吐鲁番。又数遣使至肃州，请提督成禄出塞，皆不果。<br>十一月，苏布格率南北各城叛回五千人复来侵，凌祥以民勇三千、伯克夏斯<br>勒以缠回五千人出御，覆没於柳树泉，凌祥遁。或谓伯锡尔：“盍行乎？”伯锡<br>尔叹曰：“吾世受天子恩，备藩於此，临难何可苟免？”收残卒二千，复战於头<br>堡，又大败，被执。明年正月，骂贼死，诏赠亲王。<br><hr>
