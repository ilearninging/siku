<h4>《史部·清史稿·卷五百五  列传二百九十二》<b class="x">作者：赵尔巽等</b></h4>
<br>◎艺术四<br>王来咸褚士宝冯行贞甘凤池曹竹斋（潘佩言）江之桐梁九张<br>涟（叶陶）刘源唐英戴梓丁守存徐寿（子建寅华封）<br>王来咸，字征南，浙江鄞县人。先世居奉化，自祖父居鄞，至来咸徙同，<br>从同里单思南受内家拳法。内家者，起於宋武当道士张三峰，其法以静制动，应<br>手即仆，与少林之主於搏人者异，故别少林为外家。其后流传於秦、晋间，至明<br>中叶，王宗岳为最著，温州、陈州同受之，遂流传於温州。嘉靖间，张松溪最著，<br>松溪之徒三四人，宁波叶继美为魁，遂流传於宁波。得继美之传者，曰吴昆山、<br>周云泉、陈贞石、孙继槎及思南，各有授受。思南从征关白，归老於家，以术教，<br>颇惜其精微。来咸从楼上穴板窥之，得其梗概。以银卮易美槚奉思南，始尽以<br>不传者传之。<br>来咸为人机警，不露圭角，非遇甚困不发。凡搏人皆以其穴，死穴、晕穴、<br>哑穴，一切如铜人图法。有恶少侮之，为所击，数日不溺，谢过，乃得如故。牧<br>童窃学其法，击伴侣，立死。视之，曰：“此晕穴。”不久果甦。任侠，尝为人<br>报仇，有致金以雠其弟者，绝之，曰：“此以禽兽待我也！”明末，尝入伍为把<br>总，从钱肃乐起兵浙东，事败，隐居於家。慕其艺者，多通殷勤，皆不顾。锄地<br>担粪，安於食贫。未尝读书，与士大夫谈论蕴藉，不知为粗人。黄宗羲与之游，<br>同入天童，僧少焰有膂力，四五人不能掣其手，稍近来咸，蹶然负痛。来咸尝曰：<br>“今人以内家无可炫耀，於是以外家羼之，此学行衰矣！”因为宗羲论述其学源<br>流。康熙八年，卒，年五十三。宗羲子百家从之学，演其说为内家拳法一卷，百<br>家后无所传焉。<br>清中叶，河北有太极拳，云其法出於山西王宗岳，其法式论解，与百家之言<br>相出入。至清末，传习者颇众云。<br>褚士宝，字复生，江南上海人。家素封，膂力过人，好技击，游学四方。与<br>毕昆阳、武君卿为友，遂精枪法，名曰四平枪，旋转如风，人莫能近。同邑有张<br>擎者，虎颈板肋，力举百钧，横行为闾里患，众请士宝除之。同饮酒，擎自讠夸<br>其勇，酒酣，攘臂作势，士宝徐以箸点其胸，曰：“子盍坐而言乎？”擎遂默然，<br>少顷辞去，越日，死於桥亭。明季福王南渡，兵部员外郎何刚荐士宝为伏波营游<br>击。未之官，南都陷，终老於家。所传弟子有王圣蕃、池天荣。天荣又传浙江提<br>督乔照。其枪谱二种及治伤药酒方，世犹有藏之者。<br>冯行贞，字服之，江南常熟人。父班，以文学者。兄行贤，传其学。行贞少<br>亦喜读书，工小词，性倜傥不羁。善射，能以后矢落前矢，投石子於百步外无不<br>中。实鸡卵壳以矿灰，遇剧盗，辄先发鸡卵中其目。山东响马老瓜贼为行旅患，<br>闻冯氏名，莫敢撄。从休宁程打虎及张老受枪法，驰突无敌。山行遇虎，以短枪<br>毙之。尝为客报仇。康熙中，从康亲王杰书军南征，有功，当得官，寻弃归。侨<br>居吴中娄门外村落，以经书教授，诗画自娱。年七十馀，卒。以枪法授同县陶元<br>淳，元淳后无传者。<br>甘凤池，江南江宁人。少以勇闻。康熙中，客京师贵邸。力士张大义者慕其<br>名，自济南来见。酒酣，命与凤池角，凤池辞，固强之。大义身长八尺馀，胫力<br>强大，以铁裹拇，腾跃若风雨之骤至。凤池卻立倚柱，俟其来，承以手，大义大<br>呼仆，血满鞾，解视，拇尽嵌铁中。即墨马玉麟，长躯大腹，以帛约身，缘墙<br>升木，捷於猱。客扬州巨贾家，凤池后至，居其上。玉麟不平，与角技，终日无<br>胜负。凤池曰：“此劲敌，非张大义比！”明日又角，数蹈其瑕，玉麟直前擒凤<br>池，以骈指卻之，玉麟仆地，惭遁。凤池尝语人曰：“吾力不逾中人，所以能胜<br>人者，善借其力以制之耳。”手能破坚，握铅锡化为水。又善导引术，同里谭氏<br>子病瘵，医不效，凤池於静室窒牖户，夜与合背坐，四十九日而痊。<br>喜任侠，接人和易，见者不知为贲、育。雍正中，浙江总督李卫捕治江宁顾<br>云如邪术不轨狱，株连百数十人，凤池亦被逮，谳拟大辟。世宗於此狱从宽，未<br>尽骈诛。或云凤池年八十馀，终於家。江湖间流传其佚事多荒诞，著其可信者。<br>曹竹斋，以字行，佚其名，福建人。老而贫，卖卜扬州市。江、淮间健者，<br>莫能当其一拳，故称曹一拳。少年以重币请其术，不可。或怪之，则曰：“此皆<br>无赖子，岂当授艺以助虐哉？拳棒，古先舞蹈之遗也，君子习之，所以调血脉，<br>养寿命，其粗乃以御侮。必彼侮而我御之，若以之侮人，则反为人所御而自败矣。<br>无赖子以血气事侵凌，其气浮於上，而立脚虚，故因其奔赴之势，略藉手而仆耳。<br>一身止两拳，拳之大才数寸，焉足卫五尺之躯，且以接四面乎？惟养吾正气，使<br>周於吾身，彼之手足近吾身，而吾之拳，即在其所近之处。以彼虚嚣之气，与吾<br>静定之气接，则自无幸矣。故至精是术者，其徵有二：一则精神贯注，而腹背皆<br>乾滑如腊肉；一则气体健举，而额颅皆肥泽如粉粢。是皆血脉流行，应乎自然，<br>内充实而外和平，犯而不校者也。”嘉庆末，殁於扬州，年八十馀。<br>潘佩言，亦以字行，安徽歙县人。以枪法著称，称潘五先生。其言：“枪长<br>九尺，而杆圆四五寸，然枪入手，则全身悉委於杆。故必以小腹贴杆，使主运；<br>后手必尽錞，以虎口实擫之；前手必直，令尽势。以其掌根与后手虎口反正拧<br>绞，而虚指使主导。两足亦左虚右实，进退相任以趋势。使枪尖、前手尖、前足<br>尖、鼻尖五尖相对，而五尺之身，自讬荫於数寸之杆，遮闭周匝，敌仗无从入犯<br>矣。其用，有戳、有打；其法，曰二、曰叉。二以取人，叉以拒人。此叉则彼二，<br>此二则彼叉。叉二循环，两枪尖交如绕指，分寸间，出入百合，不得令相附。杆<br>一附，则有仆者，故曰‘千金难买一声响’。手同则争目，目同则争气。气之运<br>也，久暂稍殊，而胜败分焉。故其术为至静。”“吾授徒百数，而莫能传吾术。<br>吾之术，受於师者才十之三，其十之七，则授徒时被其非法相取之势迫而得之於<br>无意者也。是故名师易求，佳徒难访。佳徒意在得师，以天下之大，求之无不如<br>意者。至名师求徒，虽遇高资妙质，足以授道，而非其志之所存，不能耐劳苦以<br>要之永久，则百贡而百见却矣。”<br>佩言与竹斋同时处扬州，后归歙，不知所终。<br>江之桐，字兰崖，安徽和州人。年十馀岁，佣於江宁卖饼家，嗜读书，其主<br>人异之。招至家，居之楼上数年，读左传、国语、战国策、史记、汉书、三国志<br>毕。乃谢主人去，自设小肆於市。更习武艺，手臂刀矛，皆务实用，变通成法。<br>且读书，且习艺，读稍倦，则趫举翕张，以作其气。已而默坐，以凝其神，昼夜<br>无间。至百日乃睡，睡十馀日，复如之。读史善疑，质之儒生，往往无以答。其<br>艺通绵长、俞刀、程棓、峨嵋十八棍，多取洪门，敌硬斗强，以急疾为用。复<br>及阵图、形势、器械，皆有理解。<br>年六十馀，始遇荆溪周济。济故绩学，自负经世之略，通武艺，好谈兵。与<br>语大悦，延教其孙，三年而之桐卒。济之言曰：“兵事至危，非得练士能临敌苦<br>斗历三十刻，及选锋一可当三者，虽上有致果之志，下有死长之心，遇强敌不能<br>必克。以力为本，以技济之，谓之练士；作其勇者，谓之选锋。世之便骑射、习<br>火器，以为士卒程，事取捷速，恒不能持久。洎乎接刃，则霍然而去。故曰‘巧<br>不胜拙’。若之桐，庶为知务。”<br>梁九，顺天人。自明末至清初，大内兴造匠作，皆九董其役。初，明时京师<br>有工师冯巧者，董造宫殿，至崇祯间老矣。九往执业门下，数载，终不得其传，<br>而服事左右，不懈益恭。一日九独侍，巧顾曰：“子可教矣！”於是尽授其奥。<br>巧死，九遂隶籍工部，代执营造之事。康熙三十四年，重建太和殿，九手制木殿<br>一区，以寸准尺，以尺准丈，大不逾数尺许，四阿重室，规模悉其，工作以之为<br>准，无爽。<br>张涟，字南垣，浙江秀水人，本籍江南华亭。少学画，谒董其昌，通其法，<br>用以叠石堆土为假山。谓世之聚危石作洞壑者，气象蹙促，由於不通画理。故涟<br>所作，平冈小阪，陵阜陂纮，错之以石，就其奔注起伏之势，多得画意，而石取<br>易致，随地材足，点缀飞动，变化无穷。为之既久，土石草树，咸识其性情，各<br>得其用。创手之始，乱石林立，踌蹰四顾，默识在心。高坐与客谈笑，但呼役夫，<br>某树下某石置某处，不假斧凿而合。及成，结构天然，奇正罔不入妙。以其术游<br>江以南数十年，大家名园，多出其手。东至越，北至燕，多慕其名来请者，四子<br>皆衣食其业。晚岁，大学士冯铨聘赴京师，以老辞，遣其仲子往。康熙中，卒。<br>后京师亦传其法，有称山石张者，世业百馀年未替。吴伟业、黄宗羲并为涟作传，<br>宗羲谓其“移山水画法为石工，比元刘元之塑人物像，同为绝技”云。<br>叶陶，字金城，江南青浦人，本籍新安。善画山水，康熙中，祇候内廷。奉<br>敕作畅春园图本称旨，即命佐监造，园成，赐金驰驿归。寻复召，卒於途。<br>刘源，字伴阮，河南祥符人，隶汉军旗籍。康熙中，官刑部主事，供奉内廷，<br>监督芜湖、九江两关，技巧绝伦。少工画，曾绘唐凌烟阁功臣像，镌刻行世，吴<br>伟业赠诗纪之。及在内廷，於殿壁画竹，风枝雨叶，极生动之致，为时所称。手<br>制清烟墨，在“寥天一”、“青麟髓”之上。於一笏上刻滕王阁序、心经，字画<br>崭然。奉敕制太皇太后及皇贵妃宝范，拨蜡精绝。时江西景德镇开御窑，源呈赩<br>样数百种。参古今之式，运以新意，备诸巧妙。於彩绘人物山水花鸟，尤各极其<br>胜。及成，其精美过於明代诸窑。其他御用木漆器物，亦多出监作，圣祖甚眷遇<br>之。及卒，无子，命官奠茶酒，侍卫护柩，驰驿归葬，恩礼特异焉。<br>唐英，字俊公，汉军旗人。官内务府员外郎，直养心殿。雍正六年，命监江<br>西景德镇窑务，历监粤海关、淮安关。乾隆初，调九江关，复监督窑务，先后在<br>事十馀年。明以中官督造，后改巡道，督府佐司其事，清初因之。顺治中，巡抚<br>郎廷佐所督造，精美有名，世称“郎窑”。其后御窑兴工，每命工部或内务府司<br>官往，专任其事。年希尧曾奉使造器甚夥，世称“年窑”。<br>英继其后，任事最久，讲求陶法，於泥土、釉料、坯胎、火候，具有心得，<br>躬自指挥。又能恤工慎帑，撰陶成纪事碑，备载经费、工匠解额，胪列诸色赩釉，<br>仿古采今，凡五十七种。自宋大观，明永乐、宣德、成化、嘉靖、万历诸官窑，<br>及哥窑、定窑、均窑、龙泉窑、宜兴窑、西洋、东洋诸器，皆有仿制。其釉色，<br>有白粉青、大绿、米色、玫瑰紫、海棠红、茄花紫、梅子青、骡肝、马肺、天蓝、<br>霁红、霁青、鳝鱼黄、蛇皮绿、油绿、欧红、欧蓝、月白、翡翠、乌金、紫金诸<br>种。又有浇黄、浇紫、浇绿、填白、描金、青花、水墨、五彩、锥花、拱花、抹<br>金、抹银诸名。<br>奉敕编陶冶图，为图二十：曰采石制泥，曰淘炼泥土，曰炼灰配釉，曰制造<br>匣钵，曰圆器修模，曰圆器拉坯，曰琢器做坯，曰采取青料，曰炼选青料，曰印<br>坯乳料，曰圆器青花，曰制画琢器，曰蘸釉吹釉，曰钅旋坯挖足，曰成坯入窑，<br>曰烧坯开窑，曰圆琢洋采，曰明炉暗炉，曰束草装桶，曰祀神酬原。各附详说，<br>备著工作次第，后之治陶政者取法焉。英所造者，世称“唐窑”。<br>戴梓，字文开，浙江钱塘人。少有机悟，自制火器，能击百步外。康熙初，<br>耿精忠叛，犯浙江，康亲王杰书南征，梓以布衣从军，献连珠火铳法。下江山有<br>功，授道员劄付。师还，圣祖召见，知其能文，试春日早朝诗，称旨，授翰林院<br>侍讲。偕高士奇入直南书房，寻改直养心殿。梓通天文算法，预纂修律吕正义，<br>与南怀仁及诸西洋人论不合，咸忌之。陈弘勋者，张献忠养子，投诚得官，向梓<br>索诈，互殴构讼。忌者中以蜚语，褫职，徙关东。后赦还家，留於铁岭，遂隶籍。<br>所造连珠铳，形如琵琶，火药铅丸，皆贮於铳脊，以机轮开闭。其机有二，<br>相衔如牝牡，扳一机则火药铅丸自落筒中，第二机随之并动，石激火出而铳发，<br>凡二十八发乃重贮。法与西洋机关枪合，当时未通用，器藏於家，乾隆中犹存。<br>西洋人贡蟠肠鸟枪，梓奉命仿造，以十枪赉其使臣。又奉命造子母炮，母送子出<br>坠而碎裂，如西洋炸炮，圣祖率诸臣亲临视之，锡名为“威远将军”，镌制者职<br>名於炮后。亲征噶尔丹，用以破敌。<br>丁守存，字心斋，山东日照人。道光十五年进士，授户部主事，充军机章京。<br>守存通天文、历算、风角、壬遁之术，善制器。时英吉利兵犯沿海数省，船炮之<br>利，为中国所未有。守存慨然讲求制造，西学犹未通行，凡所谓力学、化学、光<br>学、重学，皆无专书，覃思每与闇合。大学士卓秉恬荐之，命缮进图说，偕郎中<br>文康、徐有壬赴天津，监造地雷、火机等器，试之皆验。<br>咸丰初，从大学士赛尚阿赴广西参军事，会获贼党胡以旸，使招降其兄以<br>晄，守存制一<br>匣曰手捧雷，伪若缄书其中，俾以晄致之贼酋，酋启匣炸首死。寻槛送贼<br>渠洪大全还京，迁员外郎。<br>从尚书孙瑞珍赴山东治沂州团防，造石雷、石炮以御贼。寻调直隶襄办团练，<br>上战守十六策。十年，回山东，创议筑堡日照要塞，曰涛雒。贼大举来犯，发石<br>炮，声震山谷，贼辟易，相戒无犯。丁家堡附近之民归之，数年遂成都聚。<br>同治初，复至直隶，留治广平防务，筑堡二百馀所。军事竣，授湖北督粮道，<br>署按察使。充乡试监试，创法，以竹筒引江水注闱中，时以为便。濒江诸省，率<br>仿行之。寻罢归。所著书曰丙丁秘籥，进御不传於外；所传者曰造化究原，曰新<br>火器说。<br>徐寿，字雪村，江苏无锡人。生於僻乡，幼孤，事母以孝闻。性质直无华。<br>道、咸间，东南兵事起，遂弃举业，专研博物格致之学。时泰西学术流传中国者，<br>尚未昌明，试验诸器绝鲜。寿与金匮华蘅芳讨论搜求，始得十一，苦心研索，每<br>以意求之，而得其真。尝购三棱玻璃不可得，磨水晶印章成三角形，验得光分七<br>色。知枪弹之行抛物线，疑其仰攻俯击有异，设远近多靶以测之，其成学之艰类<br>此。久之，於西学具窥见原委，尤精制器。咸丰十一年，从大学士曾国藩军，先<br>后於安庆、江宁设机器局，皆预其事。<br>寿与蘅芳及吴嘉廉、龚芸棠试造木质轮船，推求动理，测算汽机，蘅芳之力<br>为多；造器罝机，皆出寿手制，不假西人，数年而成。长五十馀尺，每一时能行<br>四十馀里，名之曰黄鹄。国藩激赏之，招入幕府，以奇才异能荐。既而设制造局<br>於上海，百事草创，寿於船炮枪弹，多所发明。自制强水棉花药、汞爆药。<br>创议翻译西书，以求制造根本。於是聘西士伟力亚利、傅兰雅、林乐知、金<br>楷理等，寿与同志华蘅芳、李凤苞、王德均、赵元益孳孳研究，先后成书数百种。<br>寿所译述者，曰西艺知新及续编，化学鉴原及续编、补编，化学考质，化学求数，<br>物体遇热改易说，汽机发轫，营阵揭要，测地绘图，宝藏兴焉。法律、医学，刊<br>行者凡十三种，西艺知新、化学鉴原二书，尤称善本。<br>同治末，与傅兰雅设格致书院於上海，风气渐开，成就甚众，寿名益播。山<br>东、四川仿设机器局，争延聘寿主其事，以译书事尤急，皆谢不往，而使其子建<br>寅、华封代行。大冶煤铁矿、开平煤矿、漠河金矿经始之际，寿皆为擘画规制。<br>购器选匠，资其力焉。无锡产桑宜蚕，西商购茧夺民利，寿考求烘茧法，倡设烘<br>灶，及机器缫丝法，育蚕者利骤增。<br>寿狷介，不求仕进，以布衣终。光绪中，卒，年六十七。子建寅、华封，皆<br>世其学。<br>建寅，字仲虎。从父於江宁、上海，助任制造。寻充山东机器局总办，福建<br>船政提调，出使德国二等参赞，洊擢直隶候补道。光绪末，张之洞调至湖北监<br>造无烟火药，已成，药炸裂，殒焉，赐优恤。<br>华封，字祝三。性敏，为父所爱，秘说精器多授之，以制造为治生。建寅、<br>华封并从父译书行於世。<br><hr>
