<h4>《史部·清史稿·卷三百二十四  列传一百十一》<b class="x">作者：赵尔巽等</b></h4>
○方观承富明安周元理（李湖）李瀚李世杰袁守侗（郑大进）刘峨陆翟管幹贞（蒋兆奎）胡季堂方观承，字遐穀，安徽桐城人。祖登峄，官工部主事。父式济，康熙四十八年进士，官内阁中书。侨居江宁，坐戴名世南山集狱，并戍黑龙江。观承尚少，寄食清凉山寺。岁与兄观永徒步至塞外营养，往来南北，枵腹重趼。数年，祖与父皆没，益困。然因是具知南北阨塞及民情土俗所宜，厉志勤学，为平郡王福彭所知。雍正十年，福彭以定边大将军率师讨准噶尔，奏为记室。世宗召入对，赐中书衔。师还，授内阁中书。乾隆二年，充军机处章京。累迁吏部郎中。七年，授直隶清河道。署总督史贻直奏勘永定河工，上谕之曰：“方观承不穿凿而有条理，可与详酌。”八年，迁按察使。九年，命大学士讷亲勘浙江海塘及山东、江南河道，以观承从。寻擢布政使。十一年，署山东巡抚。十二年，回布政使任。十三年，迁浙江巡抚。十四年，擢直隶总督，兼理河道。十五年，加太子少保。二十年，加太子太保，署陕甘总督。二十一年，回直隶任。观承抚山东时，议以安山湖畀民承垦升科，奏言：“湖中尚有积水，但二麦布种於水已涸之后，收穫於水未发之先。故虽有水患，民原承垦升科。升科后，官徵民纳，例重秋收。秋禾被水，请蠲、请赈、请豁，徒致纷繁。即如南旺湖，亦经台臣条奏畀民承垦。臣从讷亲履勘，见卑处水涸，高处如屋如岩，意谓水不能及。臣至山东，方知夏秋间运河及汶水暴涨，赖以分减，运道得保无虞。凡大川所经，众水所注，其宣泄潴蓄之区，恒阅数年、数十年，有若閒置，一旦实得其用，未可以目前忘久远。安山湖亦运河泄水地，应视南旺湖例，夏麦秋禾，分季收租。除去升科名目，应徵、应免，悉从其宜。国利而民亦不病。”又奏：“义仓与社仓同为积贮，但社仓例惟借种，义仓则借与赈兼行，而尤重在赈。设仓宜在乡不宜在城，积穀宜在民不宜在官。秋穫告丰，劝导输纳，岁终将穀数奏明，不必开具管收除在。则其数不在官，法可行久。”抚浙江，海塘引河出中小亹安流，北大亹沙涨成陆。观承履勘，丈出地三十五万馀亩，畀民承垦。又以引河既出中小亹，民间失地，以附近村地二万馀亩拨补。复察各地咸气未除，民不能即耕，令灶户以未种地交民承佃，使灶户得租，贫民得地。分疏以闻，上嘉之。督直隶二十年，治绩彰显。以兼理河道，治水尤著劳勚。直隶五大河，永定河浑流最难治。观承初上官，即疏言：“永定河自六工以下，河形高仰，请就旧有北大堤改移下口，庶水行地中，畅下无阻。”上谕以“改移下口不可轻言”。明年春，上临视永定河堤，御制诗示观承，大指谓河堤但可培厚，不可加高；略移下口，取易於趋下，亦补偏救弊之策。是夏，永定河南岸三工汙沟夺溜。上以江南河道总督高斌豆瓣集漫口图示观承，观承奏：“豆瓣集为中河馀水漫溢，故可於水缓处施工。永定河若但堵月堤，溢水无归路。仍塞漫口，偪溜入引河，复故道。”上韪之。又明年春，疏言：“永定河下口掣溜出冰窖坝口。请即於坦坡埝尾东北斜穿三角淀，开引河入叶淀，自凤河转入大清河。”廷议以时初过凌汛，虑盛涨浃沙淤淀，令观承覆奏。奏言：“冰窖坝口掣溜，在上七工尾，低於正河丈二三尺。南距南坦坡，北距北大堤，有漫衍而无冲溢，此地势之顺也。水由坝出，非冲决亦非开放，民情不怨，此人事之顺也。凌汛改移，经理有暇，此天时之顺也。今日必应改移，不复稍存歧见。至虑盛涨梜沙淤淀，浑水至三十里外，水涣沙停，当无此虑。且臣亦尝计及，故不使东循龙尾直入凤河，而引入叶淀，迂其途而广其地，更可经久无患。”上命尚书舒赫德、河东总督顾琮会勘，如观承议。自是永定河下口出冰窖。居二年，复疏言：“永定河下口渐淤。请於北岸六工尾开堤放水，至五道口，导归沙家淀，仍自凤河入大清河。”廷议以甫改冰窖下口，何以又请於北岸六工开堤放水，令观承覆奏。奏言：“冰窖改口后，水势畅顺。上年盛涨，下口十里内淤阻。今请於北岸六工放水，循南埝而行，仍以凤河为尾闾，实於现在情形为便。”自是永定河下口又改自北岸六工入凤河。旋请以凤河东堤及韩家埝隶永定河道，又请於下口北埝外更作遥埝，为匀沙散水之用，并加筑凤河东隄，与遥埝相接。观承治永定河凡再改下口，相时决机，从之辄利。河决长垣、东明，命观承往勘。疏言：“二县以太行堤为卫，其地南高北下。河南阳武诸县水北注，赖此堤捍之。康熙六十年后，屡被冲决。请於堤西开新引河，导水入旧引河东注，即以所起土别筑新堤。”命如所议。观承疏请治子牙河，自杨家口至阎儿庄，改支河为正河。复於阎儿庄北循堤濬新引河接黑港旧引河，俱於子牙桥北入正河。疏请治滹沱河，自晋州张岔山口改流，南出宁晋入滏阳河，当顺新道。疏请治漳河，自临漳东南改流趋大名，分支：一出城北，一流入河间。当於河口筑坝，断水南流。疏淤濬河，引水归故道。皆如议行。又疏濬易州安国河，开渠灌田，赐名曰安河。上以河南巡抚胡宝瑔督民间缮治道路沟洫，令观承仿行。观承方令诸州县以工代赈，修堤埝，濬减河，筑叠道，凡三十二州县。既奉命，奏言：“正定、顺德、广平、大名等地民力易集，近年漳、漆、滏、洺诸水疏通。他处亦先后开工。要使沥水有归，农田杜患。”逾年，疏报自大兴、宛平东至抚宁，西至易、涿，西南至望都，东南至阜城；复循运河自武清至吴桥，凡二十二州县，筑叠道，开沟渠，诸工皆竟。直隶北境东自热河，西至宣化，皆接蒙古界，流民出塞耕蒙古地。永定河改道冰窖之岁，土默特贝子哈木噶巴牙斯呼郎图议驱民收地。观承疏言：“贫民无家可归，即甘受驱逐，而数万男妇，内地亦难於安置，请简大臣按治。”上遣侍郎刘纶等往勘，议仍用原定年限，语详纶传。是岁，理藩院尚书纳延泰议撤多伦诺尔铺司，毋占蒙古游牧。观承奏：“多伦诺尔自设铺司，文移资送邮，解饷得栖止，行旅亦堪投宿，并无碍於游牧。今於南茶棚、上渡、转山子、水泉子诸地量留屋宇，如或藏匿匪类，责所司究治。”观承复请热河编立烟户，令有司稽察。附近敖汉、柰曼、翁牛特、土默特诸部，副都统岁周巡。理藩院议商人领票赴恰克图、库伦贸易，不得往喀尔喀各旗私与为市，并禁张家口设肆。观承疏言：“禁张家口设肆，商人赴恰克图、库伦者日少。内地资蒙古马羊皮革，蒙古亦需内地茶布，有无不能相通，未见其益。请令商人领票赴恰克图、库伦，仍许经过喀尔喀各旗相为交易，但不得久居放债，碍蒙古生计。”御史七十五请於多伦诺尔收税，观承奏：“内地茶布自张家口往，毋庸重徵。惟恰克图、库伦等地互市，及克什克腾木植，当於多伦诺尔徵税。”右卫兵移驻张家口，观承疏言：“岁支米粟不敷一万四千馀石。请以宣化、怀来、怀安、蔚、西宁五州县徵豆改粟米出籴，至张家口籴米，可得八千馀石。又以领催、前锋、马兵岁米五之一改折加给，俾兵食有资，而转输可省。”兵部议以张家口副将隶察哈尔都统，观承疏请将边外七汛隶都统，左卫、怀安仍隶宣化镇。漕船自清江至通州，天津为南北运河枢键。二十二年，漕船迟至，上命观承督民船起剥。观承於北仓设席囤贮米，令交兑船泊北仓南，起剥船泊北仓北，皆傍东岸。一帮限二里，同时起米不相妨。西岸行空船，计日毕事。疏请发库帑给脚价，明岁新漕归款。二十四年，上以北运河水浅，截先到漕艘留米四十万石贮北仓。观承疏言：“前帮截留，后帮继进，为日无多。请以剥为截，令先到各帮每船剥若干，使得轻便，馀米仍抵通州交兑。应截五六百船全米，匀为千船半米。俟河水涨发，继进之船，浮送无阻。”谕奖其妥协。上以各省钱贵，用山东布政使李渭议，禁富民积钱，家限五十串。观承奏：“富民积钱，势不能按户而察之。与其限所积不能稽所入，请令交易在三十两以下者许用钱，过是即用银，违者收以官价。富民积钱，谕令易银，违者以十之二入官。至寻常出入，应各从其便。”上问：“成效若何？”观承言：“富户钱渐出，市值亦平减。”廷议各省粜米，商人往往藉口昂值，下观承覈议。观承疏：“请需米省分具款交产米省分，令有司代购。则牙侩不敢抗地方官教令，操纵自如。”疏并下部议行。观承督陕、甘，董理储糈，送驼马，运粮茶，上敕以妥速为要。方冬，疏言哈密至巴里坤大坂积雪，遣兵剷除，请日加面四两。在陕、甘四阅月，即返直隶。观承莅政精密，畿辅事繁重，乘舆岁临幸，往来供张。值西征师行，具营幕刍粮，未尝少乏，军兴而於民无扰。尤勤於民事，尝请以永定河淤滩，堤内外留十丈，备栽柳取土，馀畀守堤贫民领耕输租。又请以永定河苇地改艺秋禾，又以麦田牧羊，奏请申禁。又举木棉事十六则，为图说以进，上为题诗。沟渠叠道工竟，又请将栾城、柏乡、内丘、定兴、安肃、望都诸县改筑砖城。涿州拒马河桥圮，令改建石桥。又重建衡水县西桥，请赐名安济。政无钜细，皆殚心力赴之。二十八年，上命勘天津等处积水，责观承玩误，下部议夺官，命宽之。御史吉梦熊、朱续经交章劾观承，上谕曰：“观承在直久，存息事宁人之见。前以天津等处积水未消，予以惩儆，而言者动以为归过之地。直隶事务殷繁，又值灾歉，措置不无竭蹶。言易行难，持论者易地以处，恐未必能如观承之勉力支持也。”三十年，上南巡，赐诗。三十三年，病疟，遣医诊视。八月，卒，赐祭葬，谥恪敏。御制怀旧诗，入五督臣中。子维甸，自有传。富明安，富察氏，满洲镶红旗人。初授笔帖式。累迁户部郎中。乾隆十一年，授广东惠潮嘉道，历广东高廉、粮驿，广西苍梧诸道，福建、广西按察使。二十六年，迁江西布政使。请以南昌同知、通判二员定一员为满缺，专司翻译清文。上以江西无驻防满洲兵，不允。二十八年，命往巴里坤办事。三十二年，广东巡抚明山劾富明安官粮驿道浮收仓米，夺官，逮京师鞫治。事白，复官，命署山西布政使。三十三年，护巡抚。劾雁平道时廷霭纵仆扰民，坐夺官。擢山东巡抚。疏言：“高密百脉湖受五龙河、胶河诸水，夏秋常苦泛溢。请濬引河，引胶河北入胶、莱运河，涸出新地得四百馀顷。”上嘉之。太仆寺少卿范宜宾奏请裁减东省闭坝后驿夫工食，富明安疏言：“水驿夫役终岁在驿，闭坝多在十一月，开坝有早至正月者，中间相距两月馀，而铜、铅诸船守冻，尚须守护。节省无多，窒碍转甚，非政体所宜。”从之。三十五年，疏言：“小清河行章丘、邹平、长山、新城、高苑、博兴、乐安七县六百馀里。源出章丘，东至新城、高苑间分支，北为支脉沟；又东至博兴分支，南为豫备河。至乐安入淄水归海。比年湖泊淤塞，春夏水涨，民田常被其害。现就乐安境内挑淤培堤，并疏濬南、北支渠，使支幹通流，建瓴而下。博兴、乐安可复膏腴。章丘、邹平、长山、新城、高苑诸县附近湖泊涸出，有益於民。民咸原出力兴工，毋庸动帑。”谕曰：“有利於民，事在应为，但不可滋弊耳。”三十六年，又奏：“济宁西北当运河西岸，受上游曹州境内诸水。以运河势高，不能泄水入运，遂至间段停积。饬濬旧有五渠，使南汇昭阳湖，并同时修治沂水、涑水、墨河、响水诸渠二十馀处，及运河东岸徒骇、马颊诸河，泄涨水入海。”上以“知勤民之本”嘉之。三十八年，授闽浙总督，调湖广。三十九年，京山民严金龙父子为乱，捕得置诸法。卒，赠太子太保，谥恭恪。周元理，字秉中，浙江仁和人。乾隆三年举人。十一年，以知县拣发直隶，补蠡县。调清苑。以总督方观承荐，擢广东万州知州，改霸州。以修城未竣，留清苑。会有部胥持伪劄驰传者，察其奸，诘问具服，事上闻，上才之。调易州，擢宣化知府。母忧归。上屡出巡幸，畿辅当其冲，宫馆、驿传、车马、刍牧诸役，主办非其人，往往为民厉，奏起元理董其事。服阕，补广平，调天津，又调保定。擢清河道，迁按察使，再迁布政使。三十六年，命从尚书裘曰修、总督杨廷璋勘青县、沧州减河。用元理议，请撤闸改用滚水坝，并定每岁测量疏濬，从之。旋授山东巡抚。奏：“小清河发源章丘长白山，至乐安溜河门入海。章丘至博兴，有浒山、清河诸泊为纳水之区。请先将二泊濬深开广，遇水发时，有所停蓄，然后听其入河分注归海。并於每年农隙，疏濬下游各河。”未半载，擢直隶总督。三十七年，疏言：“直隶雨多河涨，行潦无归，行旅多滞。民间堤埝冲决，田庐受患。请用以工作赈例，勘修冲途诸州县叠道，并濬良乡茨尾雅河，新城、雄县卢僧河；修新城、清河、雄、任丘、献诸县堤埝。”上遣尚书裘曰修按行直隶河工，元理与合疏言：“直隶诸水，千支万派。总由三汊河为入海之道，全资西岸叠道，置桥穿运，而东汇入海河。出口西岸旧有桥十一，今拟添建桥九，俾无壅遏，上游不至受害。格淀堤自当城以下改为叠道，酌添涵洞，使行水畅顺。子牙河下游澄清，不使清河受淤。”诏如所请。雄县民诉知县胡锡瑛私鬻仓穀，上遣曰修及侍郎英廉按治得实，论罪。上谕曰：“直隶治赈，周元理奏言有司料理妥实。今有雄县事，所称妥实者安在？”下吏议，夺官，命留任。三十八年，加太子少保。三十九年八月，山东寿张民王伦为乱，破寿张、堂邑、阳穀，犯东昌及临清，夺粮艘为浮桥，欲渡运河。上以畿南地相接，敕守要害。元理驰至故城，令布政使杨景素、总兵万朝兴、副将玛尔清阿以兵千二百驻临清西岸遏其冲。大学士舒赫德率禁旅讨贼，贼渡西岸犯我师，玛尔清阿击败之。贼溃复合，又为我师所败，进夺浮桥。贼退保临清旧城，元理令朝兴督兵助攻，伦自焚死，乱旋定。寻与侍郎兼顺天府尹蒋赐棨勘八旗在官荒地，请招佃承垦，八年后起租；沮洳庳下之区，并为开沟泄水；下部议行。四十年，元理年七十，召至京，御书榜赐之。四十一年，与学政罗源汉请热河增建学校。四十三年，上命改热河为承德府，令元理寿画。疏请改设州一县五，增置官吏如制。并请开附近潘家口汛煤窑。四十四年，坐井陉知县周尚亲勒派累民，民上诉，元理请罪民。上命尚书福隆安按治，责元理袒护，夺官，予三品衔，令修正定隆兴寺自赎。寻授左副都御史，仍署直隶总督。四十五年，迁兵部左侍郎，擢工部尚书。四十六年，引疾归。四十七年，卒。令江苏布政使致祭。元理为治举大体，泛爱兼容。时以有长者行重之，为方观承所识拔。时同入荐剡者曰李湖，亦有名。湖，字又川，江西南昌人。乾隆四年进士。初授山东武城知县，调郯城。累迁直隶通永道，调清河道。迁直隶按察使，再迁江苏布政使。三十六年，擢贵州巡抚，三十七年，调云南。四十年，总督彰宝以贪婪得罪，责湖隐忍缄默不先劾奏，夺官，予布政使衔，往四川军营会办军需奏销。四十三年，授湖南巡抚，四十五年，调广东。湖敏於当官，在贵州规画铅运，在云南釐剔铜政，均如议行。所至以清严为政。其莅广东，以广东夙多盗，番禺沙湾、茭塘近海为盗薮，密诇姓名、居址及出入径途，知群盗以七月望归设祀，饬文武吏围捕。旬日间诛为首者二百有奇，而释其胁从，盗风以息。旋条奏申明员弁，责成编船移汛，设施甚备，令行法立，民咸颂之。卒，赠尚书衔，谥恭毅，祀贤良祠。李瀚，字文澜，汉军镶黄旗人。少孤，母苦节食贫，抚以成立。瀚选入咸安宫肄业。雍正十年举人，充景山官学教习。乾隆十三年，授山东荣城知县。二十三年，迁胶州知州。在官八年，民颂其惠，筑堤曰李堤，立石纪焉。三十一年，擢武定知府。大水，乘小舟勘赈，几溺，卒竟其事。徒骇河久塞，请发帑濬治，自是连岁无水患。三十四年，擢衮沂曹道。覈防河诸费，岁节以万计，而隄益坚。三十六年，擢江西布政使。奏请停编审，上谕曰：“丁银既摊入地粮，滋生人丁，遵康熙五十二年圣祖恩旨，永不加赋。各省民穀细数，督抚年终奏报。五年编审，不过沿袭虚文，应永行停止。”护巡抚。户部用湖南布政使吴虎炳议，禁小钱，并及古钱。瀚奏：“收买小钱二千四百馀斤，古钱仅四十馀斤，前代流传，销磨殆尽。应援两江总督高晋奏准例，听民间行使。如有私铸古钱，仍与小钱一例查禁。”从之。又奏言：“时宪书按省刊载太阳出入、昼夜、节气时刻。今江南分江苏、安徽，湖广分湖北、湖南，陕西分甘肃，请添註省名，分晰开载。”如所请行。四十年，授云南巡抚。行至贵州，道卒。李世杰，字汉三，贵州黔西人。少倜傥，喜骑射。年二十馀，折节改行。乾隆九年，入赀为江苏常熟黄泗浦巡检。知县李永书引与同堂听讼，县人称其平。总督尹继善、巡抚庄有恭荐卓异，迁金匮主簿。有恭檄充巡捕官，为入赀以知县留江苏。二十二年，除泰州知州。始至，讼未结者四百馀案，昼夜据案视事，不五月报结。巡抚陈宏谋荐堪胜知府。二十七年，擢镇江知府。上命裁京口驻防汉军，世杰捐廉集赀，人予饷三月、衣一袭，裁者三千人，皆分畀职役。三十年，擢安徽宁池太广道。丁父忧，服阕，三十六年，授四川盐驿道。未几，擢按察使。师征金川，总督桂林檄世杰驻打箭炉，督约咱路军需。木果木之败，副将军阿桂全师暂退，军中饷银数万巨锭，募运还，无应者。世杰令曰：“委于贼，宁散于民！”从军贸易者数万人，争取立尽。世杰督队护其后，密檄关吏，见持饷银入口者皆令还官，铤酬以给银五两，帑获全。师复进，铸炮缺炭，檄世杰营办。世杰令伐树劄木城卡卫，掘地为大窑数十，复伐树而薪焉。不旬月，炭足供铸。守御僧格宗发敌伏，俘十六人以还。阿桂以闻，赐孔雀翎。四十年，擢湖北布政使，乃留军督饷。四十二年，金川平，乃上官。四十四年，擢广西巡抚。丁母忧。四十六年，命署湖南巡抚，服阕真除。四十七年，调河南。大学士阿桂督塞青龙冈决口，疏引河，上命占用民田当安顿调济。世杰寻奏请以北岸涸出地亩，划给南岸占用民田。四十八年，奏引河新筑南堤，捐廉种柳，别疏釐定防护新河将吏官制。迁四川总督。四川自军兴后，徵调赋敛无艺，仓库如洗。世杰洁己率属，休养生息，俾渐复旧观，上尝举世杰功风厉诸省。世杰疏劾酉阳知州吴申，州民入湖广界为盗，不即捕治。上谕曰：“四川盗匪，前此大加惩创，地方安静，乃复有焚杀抢劫之事，皆世杰因循玩愒所酿成。”传旨申饬。甘肃回复乱，世杰奏遣川北总兵富禄率兵赴援，建昌总兵魁麟防昭化、广元。上以回乱渐定，谕世杰镇静。五十年，世杰年七十，入觐，与千叟宴。州县捕金川逃兵不力，例夺官，仍留任，准调不准升。世杰奏请准令捐复，上严斥之，下吏议。旋又允陕西巡抚何裕城请，命世杰免议。湖广饥，告籴於四川，世杰请以近水次诸州县常平仓穀碾米三十万石。既，浙江亦告粜，世杰以浙江视湖广远，运米济赈，缓且不及；又请以备应湖广籴米，拨十万石先济浙江。上嘉世杰得封疆大臣体，命议叙。五十一年，调江南总督。世杰遘疾，乞解任，上不许。秋大雨，河决司家庄。偕安徽巡抚书麟、河道总督李奉翰筹工费，请开捐例。上谕之曰：“户部库银尚存七千馀万，帑藏充盈，足敷供亿。世杰何必为此鳃鳃言利之举？捐纳未尝无人才，而庸流因之并进博膴仕。一二年后，得廉俸过於所出，国家并无实际，铨政官方，两无裨益。此奏不可行。”寻复命大学士阿桂莅工，及冬，工乃竟。五十二年，狼山镇陈杰疏言各营火药短少，上命察覈。世杰奏：“镇属盐城等五营硝磺缺额，磺产山西，例二年一次采运。近因运使岁需烟盒，磺银催解不前，不能如例，以致支绌。”上谕曰：“硝磺军火要需，向俱采办足额。以两江而论，安徽据奏足额，何独江苏短缺？两淮年例，岁不过烟盒七架、大小爆竹一万，所需能几？有司采运迟延，以此卸罪。世杰以此率涉支饰，令两淮盐政徵瑞会同料理。”世杰寻劾江宁布政使袁鉴於各属磺价尚未解齐，误将运使烟盒价牵叙，下吏议。又以河督题报苇荡营新淤滩地产柴数与案不符，责世杰未察覈；世杰复偕徵瑞奏言硝磺缺额，由采运稽迟，请将历任布政使议处。上谕曰：“世杰等本当治罪，但以事涉上供，从宽降鉴江宁知府，停世杰养廉三年。”并罢两淮例进烟盒、爆竹。复调四川总督。五十三年，巴勒布夷为乱，据西藏属聂拉木、济咙。上命世杰拨驻防绿营及明正、巴塘、里塘、德尔革尔诸土司兵赴西藏；而世杰得驻藏大臣庆林牒，已发驻防绿营兵及屯练降番合三千人，令提督成德等率以行。奏入，上命毋发明正、巴塘、里塘、德尔革尔诸土司兵。世杰奏：“奏谕已令诸土司发兵，诸土司近尚安静。既调复停，恐番性生疑，仍令备调。”上嘉世杰相机妥办，不拘泥遵旨，解御佩大小荷包赐之。世杰又奏发米万三千三百石运西藏，足敷兵食。上褒世杰尽心，命移驻打箭炉。迭疏报成都将军鄂辉率兵千二百入藏，副将那苏图率屯练五百驻打箭炉。寻以巴勒布夷远遁，谕世杰还成都。五十四年，秋审，四川原定缓决、刑部改情实者凡七案。上责世杰宽纵，以其老，且平日治事覈实，免议。世杰荐川北道明安，引见，上以其年衰，改主事，世杰下吏议。世杰以病请解任，上令侍卫庆成偕医诊视，赐人葠，并令自审病轻则来京，重则回籍。五十五年三月，入觐，授兵部尚书，赐紫禁城乘肩舆。江苏句容吏侵蚀钱粮漕米，上责世杰在两江未觉察，命以原品休致回籍。五十九年，卒，年七十九，赐祭葬，谥恭勤。世杰仕而后学，摘发钩距，必得要领。上每言其不通文理，然屡褒其能事，礼遇优厚。世杰长子漳州知府华国早卒，上降诏慰勉。其孙举人再瀛，会试未中式，令一体殿试，授礼部主事。及世杰入为尚书，再瀛病卒，召其次子知州华封授员外郎，俾奉侍。华封官至两广盐运使。袁守侗，字执冲，山东长山人。乾隆九年举人，入赀授内阁中书，充军机处章京。迁侍读。再迁吏部郎中。考选江西道御史，授浙江盐驿道。二十八年，迁广西按察使。奏言：“烟瘴充军人皆凶悍，请分拨泗城、镇安、宁明、东兰诸地；解役疏脱斩绞重囚，短解问徒，长解问流；各署书役贴写帮差，滥收滋弊，请量定多寡，分别汰留。”又言：“卓异官，藩、臬、道、府甫到任未三月，停止出结。”部议均从之。三十四年，丁父忧，服阕，命以三品京堂仍充军机章京，补太仆寺卿。迁吏部侍郎，调刑部。命如云南按布政使钱度贪婪状，论如律。三十八年，兼署礼部，命在军机大臣上学习行走，兼管顺天府尹。复命如云南按保山知县王锡供给总督彰宝亏空兵粮，论如律。调吏部。又命如贵州按总督图思德劾镇远知府苏墧贪婪状，罪至死。暂署贵州巡抚。又如四川按松冈站员冀谷勋侵蚀军米，论如律。四十一年，迁户部尚书。复命如四川按富德滥用犒军银，即监诣京师，赐黑狐端罩。四十二年，调刑部。命如甘肃勘验捐收监粮。复命偕两江总督高晋筹堵仪封漫口。四十四年，奏言遵兜袖法筑两坝，以期回溜分入引河。又与高晋会奏引河头去口门稍远，开引沟三百馀丈，直达引河，绘图奏闻。上以所拟引河向南，恐纡回不能得势，於图内朱笔标识，令向北改直。寻奏坝工蛰陷，两坝镶筑兜收。遵谕将引河头西首淤滩切去，俾沟口向西北，开宽，引溜下注。是年四月，授河东河道总督。调直隶总督。四十五年，疏请修筑北运河筐儿港减水石坝。四十六年，甘肃监粮舞弊成大狱，上以守侗勘验不实，下吏议，夺官，命留任。丁母忧，去官。四十七年，谕勘浚伊家河，疏山东积水。守侗诣勘，奏请自善桥以北抵杨家楼，长七千馀丈，展宽浚深，堵筑缺口，拆改碍水桥座，谕速行办理。寻复授直隶总督。四十八年，卒，赠太子太保，赐祭葬，谥清悫。郑大进，字退谷，广东揭阳人。乾隆元年进士。授直隶肥乡知县。累迁山东济东道。二十九年，山东淫雨，高唐、茌平诸县水涨阻道。大进相度宣泄，水不为患。巡抚崔应阶荐其能，迁两淮盐运使。三十六年，丁父忧，去官。服除，上召至热河，命署浙江按察使。寻授湖南按察使。四十年，迁贵州布政使。四十三年，授河南巡抚。四十四年，调湖北。旋署湖广总督。奏：“安陆、荆州二府滨临江、汉，以堤为卫。今夏涨发，锺祥、潜江、荆门、江陵堤决，已一律修复，惟潜江长一垸地洼沙积，筑堤难固，应择地势较高处筑月堤。锺祥、永兴、保安诸垸地当冲，亦应筑月堤，俾水发江宽，不致出险。又有刘家巷隄应并修筑。”四十五年，奏：“武昌滨江上游，诸水汇流，绕城而东。江涨冲刷，堤根虚悬。现修武昌城毕，请并修堤，毋使水齧城。”均从之。又奏言：“湖广邪教为害，总督班第奏请枷责发落，俾免株连。牧令遂视为自理词讼，率不通详。请自今以后，据实呈院司覈办，讳匿徇纵者劾之。”上韪其言。四十六年，授直隶总督。命勘永定河工。奏言：“六工以下河身内旧有民居，乾隆十五年给价迁移。又以下口改流，奏令暂回缴原给房价，减粮田亩，依旧徵收。今勘南、北两岸，自头工至六工，村落已尽迁移。六工以下，水势迁徙靡常，累将北埝改筑展宽。南、北两堤遥隔五十馀里，其中居民五十馀村，水涨以船为家，应令迁移。永清柳坨诸村、东安孙家坨诸村旗、民二百八户，已勘定地址，令陆续移居。河身较远之村，仍准暂住。禁筑坝修房，以杜占居。”报闻。四十七年二月，赐孔雀翎、黄马褂。五月，奏保定九龙河经清苑、安州至任丘入淀，年久积淤。请旧有望都乡闸、殷家营、高岭村三闸外，於望都樊村建石闸一，清苑冉村、邓村、营头建石闸三。并修整诸旧闸，开濬安州、新安、任丘诸县河。皆称旨，加太子少傅。卒，赐祭葬，谥勤恪。刘峨，字先资，山东单县人。入赀授知县。乾隆二十三年，选直隶曲阳知县。调宛平。卢沟桥有逆旅，多阴戕过客没其财，峨发其奸。西山煤矿多藏匿亡命，峨散其党与，先后捕治置诸法。三迁通永道，以母忧归。起天津道，仍调通永道，以父忧归。未一年，上命署清河道，服阕真除。四十五年，迁湖北按察使。石首有寡妇，兄公谋其产，诬之，死於狱。峨治官书发其枉，逮其兄公至，亲鞫，论如律。四十六年，迁安徽布政使，调山西。四十八年，擢广西巡抚。甫两月，迁直隶总督。辅国公弘晸遣仆至静海冒占入官地，事闻，上谕峨：“遇王公以下私遣人干有司，无问是非曲直，即据实奏闻。”长芦盐政徵瑞奏漕艘至杨村，以民船剥运，盐运迟误。上谓非特盐运迟误，且恐商货壅滞，令峨赴天津与徵瑞议民船编号轮雇，照例发价，并定赴通回空限期，下部议行。分疏劾中仓监督赵元搢嗾殴民至死，三河知县王治岐挪用旗租，并论如律。谒避暑山庄祝嘏，赐孔雀翎、黄马褂。南宫民魏玉凯诉县人李存仁习邪教，上遣侍郎姜晟会鞫。存仁坐诛，玉凯妄及无辜，论戍。四十九年，上遣尚书金简会勘卢沟桥下游沙淤，请於中泓五孔抽沟三道。上以抽沟水缓，命中泓五孔全行疏濬。徵瑞请捐银三十万造剥船济运，上以直隶木材少，命湖广、江西二省分造。峨奏言：“北仓存漕四十馀万，俟新造剥船刑齐，先行运通。”上许之。五十一年七月，广平民段文经、元城民徐克展为乱，夜入大名，戕大名道熊恩绂。峨奏闻，即督兵驰往捕治，得从乱者王国桂等，自列向习八卦教，及文经、克展蓄谋为乱状。上令峨捕文经、克展，久之未获，累降旨诘责。十月，河南巡抚毕沅奏於亳州获克展，槛送京师，而文经终未能得。五十二年，命停峨本年廉俸。山东学政刘权之迎眷属赴官，途遇盗，峨坐夺官，命留任。五十三年，命偕山东巡抚长麟等勘议粮艘在德州剥运。五十五年，巡城御史穆克登额等获建昌盗，自列尝劫建昌钱铺，有同为盗者，系清苑狱二年未决。上责峨废弛，遣侍卫庆成逮清苑知县米复松诣京师，下刑部论罪；夺峨孔雀翎、黄马褂，降调兵部侍郎。未几，擢尚书。五十六年，命如河南按虞城民诉县役事，又如江西按广丰武弁包漕、崇义民发冢弃骸事，并讯明，论如律。峨至崇义，入深山中勘冢地，江西民称之。五十七年，从上幸热河，赐还孔雀翎、黄马褂。六十年，以疾乞解任，加太子少保，原品休致。卒，赐祭葬，谥恪简。陆耀，字青来，江南吴江人。乾隆十七年举人。十九年，考授内阁中书，充军机处章京。奉职勤慎，有急务立办，大学士傅恒深器之。上出巡幸，俱令扈从。累迁户部郎中。三十五年，出为云南大理知府，以亲老请改补近省，调山东登州府。三十六年，调济南府。上书巡抚徐绩，请留南漕广积贮。三十七年，授甘肃西宁道。翟乞绩代奏，乞假送母居京师，上命改授运河道。上书河道总督姚立德，言：“兖州、泰安二府泉四百七十八，当濬渠导泉，俾由高趋下，其流不绝。”又言：“运河例岁冬闭坝，春挑濬，天寒晷短，民役俱惫。宜修复南旺、济宁、临清月河，并於彭口南岸亦开月河。岁九、十月漕艘商舶皆从此行，以其时疏濬运河。”皆用其议。又请修河渠志，成运河备考。三十九年，寿张民王伦为乱，去济宁二百里，有欲闭城者，翟不可，曰：“寇未至闭城，示之怯也。且何忍拒吾民使散逸被贼害且胁诱耶？”乃募乡兵助守，坐城闉任稽察，事旋定。四十年，擢按察使，翟议以流犯罪轻，请免其解司；四十三年，擢布政使，翟议流外壅积，请停分发：皆从之。翟母老，病狂疾，奏乞解任终养，上许之。四十六年，丁母忧。运河筑堤，上以翟习河务，命往山东会运河道沈启震董其役。四十八年，命署布政使，服阕真除。四十九年，擢湖南巡抚。湖南盐商例有餽，峻卻之，命平盐价如其数。疏请增岳麓、城南二书院膏火，又疏请申亲老告养例，请敕各督抚不论现任、试用，通饬呈明终养。又奏：“湖南社仓前巡抚刘墉令湘阴等四十五州县劝捐，得穀十二万；勒限严催，仅耒阳等十五州县交齐，馀未足数者十七县，全未交者十三县。如湘阴、巴陵、武陵诸县滨临江湖，地多硗瘠；桂阳、泸溪、辰谿诸县介在山僻，民鲜盖藏；若执前捐数目，责令全完，民间未霑借贷之益，转受追呼之扰。请凡现在未收者停止催缴。”上允其奏。翟以病请解任。旋卒。翟自幼立志以古人自期，学兼体用。居官廉俭。入觐，门吏留装物索赀；翟乃置衣被城外而假於友，觐已还之。初至长沙，总督特升额以阅兵至，见翟方午食，惟菽乳蔬蓏，讶之。翟曰：“天不雨，方斋，故所食止此。”特升额怒其奴曰：“吾馆舍酒肉臭，何不以祈雨告？”还馆舍，命悉撤去。管幹贞，字松崖，江南阳湖人。乾隆三十一年进士，改庶吉士，授编修。考选贵州道御史。巡视西城，讼牒皆亲判；周行郊内外，捕治诸不法者。先后命巡漕天津、瓜、仪，凡十二年。累迁至光禄寺卿。幹贞以漕船回空，多守冻打冰，令先通下游，免上游冰下注，益增坚厚，后遂守其法。疏言：“运河以诸湖为水櫃，诚使节节疏通，虽遇旱涝，可以节宣。否则雨少无筹济之方，雨多无容水之地。至引黄入运，系一时权宜。苟疏濬得宜，黄河全力下注，运河自不致停沙。”又奏请治骆马湖，使运河水有所蓄泄，并得旨议行。迁内阁学士。五十三年，擢工部侍郎。五十四年，授漕运总督。粮艘至天津杨村，每以水浅须起拨，运丁不能给舟值，例由长芦盐运使以鬻盐钱贷运丁，借直隶藩库银归款，运丁分年缴纳。其后议停，运丁多不便，幹贞请如旧例。又疏陈江西军丁疲敝，请筹款增补，行、月二粮折价；借官银代偿积逋，令分年输纳；宽限清釐屯田，俾藉以调剂。并从之。五十五年，赐孔雀翎、黄马褂。疏言；“漕艘百馀帮，役夫数万人，最易藏奸生事。上年新漕，饬严立规条，行必按伍，止则支更。亲行督察，乃知别有奸人随运潜行。督饬捕治数十人，交州县确拟严惩。”得旨嘉奖。五十八年，疏言：“苏州太仓押运官，例抵淮后改委赴通。中途分更，互相推诿。请自水次抵通，始终其事，庶官有专司。”又请河南豁免缓徵，停运减存船只，就近赴山东受雇拨运。又请各帮水手短纤，责成头舵工丁以素识诚实之人充补，免聚众窃盗诸累。皆报可。各省开兑，多至春初，又在在逗遛，遇水浅或河溢，有在河北度岁者。幹贞严饬弁丁修艌受兑，复冬兑春开旧制。粮艘起运，每策马督催，风雨不避。或不归所乘舟，支帐露宿。微弁出力，必亲慰劳。运丁舟人不用命，立予惩罚。当时或苦其苛急，及回空省费，无丝毫派累，咸大悦服。高宗尝召见褒其能，谓可亚杨锡绂。五十九年，以疾乞假，命两江总督书麟摄其事。疾愈，任事如故。幹贞成进士时，礼部改“贞”为“珍”，六十年，命仍原名。嘉庆元年，户部议江、浙白粮全运京仓，以羡米为耗，浙江运丁如议交运。幹贞以江南馀米较少，执议不行，交部严议，夺官。三年，卒。子遹群，官浙江巡抚。蒋兆奎，字聚五，陕西渭南人。自副贡生补甘肃张掖县教谕。乾隆三十一年，成进士。三十三年，教谕俸满，授四川合江知县。调灌县，丁忧。师征小金川，攻热耳，总督富勒浑奏留兆奎从军，驻达乌围治饷。既破热耳，移饷往。俄，大金川助乱，兆奎知热耳不足守，复移粮达乌围。已而，他所粮悉被焚。将军阿桂才兆奎，使驻日隆治饷，兼司令炮局。旋调署华阳，加知州衔。四川盗号啯噜子，扰尤溪。兆奎捕得盗渠，获首犯。服阕，迁山西泽州同知。擢太原知府。以巡抚农起荐，擢河东盐运使。五十四年，迁按察使，仍兼理盐务。寻迁甘肃布政使。五十六年，高宗八旬万寿，兆奎入祝嘏。时河东商困，兆奎议改盐课归地丁，上命如山西同巡抚冯光熊勘议。旋议山西、陕西、河南三省应纳正杂课四十八万馀两，均入三省行盐完课纳税百七十二厅州县地丁，两加九分有奇，下部议行。五十七年，上以河东盐价减，销畅，两三月内，发贩盐数倍於往年，商民交便。褒兆奎始终承办，收效甚速，赐孔雀翎。旋授山西巡抚。五十九年，迎跸，赐黄马褂。六十年，以山西钱贱，请停宝晋局铸钱，从之。嘉庆元年，诏与千叟宴。寻命毋诣京师，仍加恩赉。奏劾汾州知府张力行挟讼事婪索，冀宁道邓希曾等回护同官。夺力行官，命兆奎授鞫。又发力行侵帑状，坐斩。二年，以病乞解任，归。四年，高宗崩，兆奎入临，即授漕运总督。固辞，不许。旋奏言：“整顿漕运，要在恤丁。今陋规尽革，旗丁自可节费；而生齿日繁，诸物昂贵，旗丁应得之项，实不敷用，急须调剂。前读上谕：‘有漕州县，无不浮收，江、浙尤甚，每石加至七八斗。’历来交纳，视为固然。今若划出一斗津贴旗丁，馀悉革除。所出有限，所省已多。不特千万旗丁藉资济运，即交粮亿万花户皆沾恩无穷。”疏入，上嫌事近加赋，饬与有漕省分各督抚另议调剂。兆奎疏言：“各督抚所议调剂，有名无实。两江费淳所奏，不敷运费；江苏拟四升七合，安徽拟二升，焉能有济？”因力请罢斥。上责兆奎粗率，并谕：“加赋断不可行。此外如何设策善后，令再覈议。”兆奎奏请：“每船借给银百两，於各粮道库支领，分三年，以旗丁应领之项扣还。山东、河南两省路途较近，减借五十两；有漕各省本有轻赍，原应徵米，斗折银五分。请仍徵本色，按照旗丁米数，分给白粮。无轻赍，请通融匀给。”上以“所拟损民益丁，巧避加赋之名，仍存加赋之实”，遣侍郎铁保会淳详察。兆奎又奏：“旗丁运费本有应得之项，惟定在数十百年之前。今物价数倍，费用不敷。近年旗丁尚可支持者，以州县浮收，向索兑费，并折收行月等米，以之贴补一切经费。今革除漕弊，浮费可省，兑费不能减。臣才识短浅，惟恐贻误，求上别简贤员，原从小心敬畏而来，不敌气质用事。”上即命铁保代兆奎，召授工部侍郎。寻授山东巡抚。御前侍卫明安泰山进香，还京师，奏山东有司私餽银八百，并及途中营汛墩房坍塌。上以诘兆奎，兆奎复奏辩，且称老病，求去。上怒其忿激，念廉名素著，降三品卿衔休致。七年，卒。胡季堂，河南光山人，侍郎煦子。初以荫生授顺天府通判，改刑部员外郎，迁郎中。出为甘肃庆阳知府，再迁甘肃按察使，调江苏。江苏按察使移驻苏州，而狱犹在江宁，季堂请更置，报可。乾隆三十九年，擢刑部侍郎，四十四年，迁尚书。季堂屡奉使诸省谳狱，直隶、吉林、江苏皆一至，山东四至，河南再至。察得唆讼者严治之；有诬诉，论如律，不稍贷。初使河南按商丘狱，上谕之曰：“季堂河南人，按本省事尤当秉公持正。勿以事涉大吏，虑将来报复，稍为瞻顾。”商丘民汤秉五迫孀妇刘为妻，刘绝食死。其狱已题旌，刘父犹陈诉，并及顺刀神拳会民事，察得唆讼者罪之。使山东按平度狱，州民罗有良与人斗，误蹴其母死。莱州知府徐大榕原勘无误，乃坐是夺官，当平反，得旨嘉奖。再使山东，暂署巡抚。山东灾，请截本省漕米治赈。还京师，加太子少保，再兼署兵部尚书。嘉庆三年，授直隶总督，赐孔雀翎。四年，仁宗亲政，季堂疏发和珅罪状。寻请以籍没其仆呼什图米麦万馀石，分借文安、大城被水村民。长新店盗发，上责季堂废弛，削太子太保，夺孔雀翎。下吏部议，夺官，去顶带留任。河南内黄知县陶象柄获长新店首盗，季堂奏闻。上嘉季堂不邀功，还顶带；又获从犯，还孔雀翎。是时川、楚、陕教匪为乱，五年，季堂奏：“教匪稽诛，臣闻经略额勒登保、参赞德楞泰等由川而楚而陕而甘，数千百里穷追，接战辄胜。是教匪所恃，不在势众而在得间能逃也。川、楚、陕连界，崇山峻岭，断涧深沟，在在险阻。教匪窜匿其间，劫掠而食，不烦裹粮；迫民前驱，不烦招集。官兵至，辄翻山越涧而逃。官兵必先运粮，又须探路，诸费周章。即道路可通，餱粮可继，而日夜追蹑奔走，其势必疲。是教匪逸而兵劳也。臣愚以为当先严守要隘，俾教匪无路可奔；乃宣上德意，散其胁从，然后临之以兵，分道进剿。教匪途穷食尽，计日可平。闻陕省有团练乡勇，或一二村，或数村，联合筑堡为声援。川、楚可推而行之，令各守本境，俾自护其田庐妇子。则教匪虽多，骤难肆扰。官兵剿抚兼施，无顾此失彼之虑。”上谕曰：“所论极是。总之能堵方能剿，能剿方能抚，大端不外乎此。”寻以病乞解任，还太子太保。卒，赠太子太傅，遣御前侍卫丰伸济伦奠醊，谥庄敏。子钰，进士，直隶清河道；鏻，湖南盐法道。论曰：牧民於平世，自庶而求富，修水利，饬农功，其先务也。观承殚心力於是，政行畿甸。富明安、元理、瀚皆以此为急，各著绩效。幹贞筹运道，尤重行水。世杰起下僚，介而能恕。翟以学为政，所施未尽其蕴。季堂论治教匪，后来坚壁清野之议，已发其端。我有先正，言明且清，诸臣所论列，足当之矣。<hr>
