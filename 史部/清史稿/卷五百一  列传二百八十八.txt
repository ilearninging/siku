<h4>《史部·清史稿·卷五百一  列传二百八十八》<b class="x">作者：赵尔巽等</b></h4>
<br>◎遗逸二<br>李孔昭（单者昌崔周田刘继宁）刘永锡（彭之灿）徐枋（戴易李<br>天植理洪储）顾柔谦（子祖禹）冒襄（陈贞慧）祁班孙（兄理孙）汪<br>沨余增远（周齐曾）傅山（子眉）费密王弘撰杜濬（弟岕）<br>郭都贤（陶汝鼐）李世熊谈迁<br>李孔昭，字光四，蓟州人。性孤介，平居教授生徒，倡明理学。崇祯十五年<br>进士，见世事日非，不赴廷对，以所给牌坊银留助军饷。奉母隐盘山中，躬执樵<br>采自给。母病，刲股疗之。北都陷，素服哭於野者三载。蓟州城破，妻王殉难死，<br>终身不再娶。形迹数易，人无识者。<br>清初，诏求遗老，抚按交章荐，不出。一日，当道遣吏持书币往，遇负薪者，<br>呼而问之，曰：“若识李进士耶？”负薪者诘得其故，以手遥指而去。吏至其室，<br>虚矣。邻叟曰：“汝面失之。向所负薪者，李进士也！”后屡物色之，卒不得。<br>时有某孝廉，当上公车，辄止不行，曰：“吾出郭门一步，何面目见李光四乎？”<br>会值邑中方兴役，按户签夫，驱孔昭，孔昭曰：“吾力不能任，原出赀以代。”<br>吏持去。阅数日，大学士杜立德闻孔昭在邑，急往候之，吏闻，趋谢罪。孔昭曰：<br>“此间不知有李进士，若勿误也。”由是踪迹愈密，或黄冠，或儒服，见者甚稀。<br>惟宝坻单者昌、崔周田、刘继宁皆高士，与之友善，往来无虚岁。<br>者昌，字蔚起。才名埒孔昭。早饩於庠，入清不复应试。杜立德招之，不能<br>致，独与孔昭徜徉田野间，悲歌慨愤，有所作，辄焚之，不以示人。竟以忧死。<br>周田，字锡龄。顺治中，充岁贡，不与试。建一楼，贮古本书及金石刻万卷，<br>日吟啸其中。尝过盘山，与孔昭坐林石间相笑语。孔昭亦时下榻於其家，周田命<br>其子执弟子礼，且迎孔昭母，事之如所生。<br>继宁，字兑菴。少负义气，有古侠士风。尝出重金赎难女二，为之择配。岁<br>饥，煮粥食饿者。视周田如手足，有缓急恒资之，周田亦弗谢也。晚年为子择师<br>游盘山，踪迹孔昭，得之。邀至其家，令其三子从受业。暇则与周田聚宴歌呼以<br>为乐，然每一念母，虽深夜必驰归，弗能禁也。晚好陶诗，因又自号潜翁。一日，<br>为门人讲孟子尽心章，曰：“此传心法也！”言讫而卒。其弟子私谥曰安节先生。<br>刘永锡，字钦尔，号賸菴，魏县人。崇祯乙亥举人，官长洲教谕。南都败，<br>率妻栗隐居相城，大吏造其室，欲强之出，永锡袒裼疾视，曰：“我中原男子，<br>年二十，渡漳河，登大伾，跃马鸣鞘，两河豪杰，谁不知我者！欲见辱耶？”<br>取壁上剑自刎。门下士抱持之，得解，谓其妻曰：“彼再至，我与若立决矣！”<br>皆裂尺帛握之。寻移居阳城湖滨，与妻及子临、女贞织席以食。市中见永锡携席<br>至，皆呼席先生。食不继，时不举火，有遗之粟者，非其人不受，益困惫。其女<br>已许字，未嫁，乱后恐遭辱，绝粒死。其妻哭之成疾，亦死。其僮仆遇水灾乏食，<br>相继饿死，或散走。有老奴从魏县来，劝之归，曰：“室庐故在也！”永锡曰：<br>“我非不欲归，然昔奉君命来，义不可离此一步。”命其子与妇携老奴还里，曰：<br>“祖宗丘墓责在汝！”麾之去。时岁荒，得食愈艰，每杂糠籺作饭。临既归，<br>思父不置，假贷得百金驰献，中途马惊，堕地死。<br>永锡容貌甚伟，至是，毁形骨立，既自悼无家，买一破船往来江湖间。尝泛<br>舟中流，鼓枻而歌曰：“溯彼中流兮，采其荇矣。呼君与父兮，莫之应矣。身为<br>饿夫兮，天所命矣。中心殷殷兮，涕斯迸矣。”又歌曰；“白日堕兮野荒荒，逐<br>凫雁兮侣牛羊，壮士何心兮归故乡。”歌声悲烈，闻者哀之。尚书钱谦益念其穷，<br>招之往，永锡曰：“尚书为党魁，受主眷，枚卜时天子期以伊、傅，彼岂忘之邪？”<br>卻不往，卒穷饿至不能起。一夕，大呼“烈皇帝”者三，遂卒，时顺治十一年秋<br>也。弟子长洲徐晟、陈三岛，友人常熟陆泓，经纪其丧，葬之於虎丘山塘，以妻、<br>女祔之。<br>彭之灿，字了凡，蠡县诸生。甲申后携妻寓饶阳作村塾师。未几，妻、子相<br>继死，至苏门，与孙奇逢游。然性不谐俗，爱静坐。有人延於家，以市嚣，辄避<br>去。尝渡河南游，韩鼎业为馆之僧舍，年馀，又弃去。独担瓢笠图书，遍游嵩、<br>少、王屋诸名胜。在九山绝粒数日，奇逢挽之夏峰，劝归老先人墓旁。之灿曰：<br>“某出门时，已誓告先垅不再返，不能蹈东海、入西山而死，即沟壑道路，无恨<br>也！”顺治十五年六月，竟死啸台东北石柱下。奇逢为镌石记其事，立墓上，曰<br>“饿夫之墓”。之灿与容城张果中、西华理鬯和，并称“苏门三贤。”<br>徐枋，字昭法，长洲人。父汧，明少詹事，殉国难，事具明史。枋，崇祯壬<br>午举人。汧殉国时，枋欲从死，汧曰；“吾不可以不死，若长为农夫以没世可也！”<br>自是遁迹山中，布衣草履，终身不入城市。及游灵岩山，爱其旷远，卜涧上居之，<br>老焉。枋与宣城沈寿民、嘉兴巢鸣盛，称“海内三遗民”。枋书法孙过庭，画宗<br>巨然，间法倪、黄，自署秦馀山人。尝寄灵芝一<巾贞>於王士祯，士祯与金孝章画<br>梅、王玠草书作斋中三咏以记之。然性峻介，键户勿与人接。睢州汤斌巡抚江南，<br>屏驺从，往访之，枋避不见。斌登其堂，坚坐移晷，为诵白驹之诗，周览太息而<br>去。川湖总督蔡毓荣自荆州致书求其画，枋答书而返币，竟不为作。曰：“明府<br>是殷荆州，吾薄顾长康不为耳。”所往来惟沈寿民与莱阳姜垓、同里杨无咎、门<br>人吴江潘耒及南岳僧洪储而已。<br>家贫绝粮，耐饥寒，不受人一丝一粟。洪储时其急而周之，枋曰：“此世外<br>清净食也。”无不受。豢一驴，通人意。日用间有所需，则以所作书画卷置簏於<br>驴背，驱之。驴独行，及城闉而止，不阑入一步。见者争趣之，曰：“高士驴至<br>矣！”亟取卷，以日用所需物，如其指，备而纳诸簏，驴即负以返，以为常。卒，<br>年七十三。<br>时商丘宋荦抚吴，枋预戒曰；“宋中丞甚知我，若我死，勿受其赙也。”荦<br>果使人赠棺槥赀如枋命，终不受。卒，以贫不能葬。一日，有高士从武林来吊，<br>请任窀穹，其人亦贫，而特工篆、隶，乃赁居郡中。鬻字以庀葬具，纸得百钱。<br>积二年，乃克葬枋於青芝山下，而以羡归其家。语之曰：“吾欲称贷富家，惧先<br>生吐之，故劳吾腕，知先生所心许也。”葬毕即去，不言名氏。或有识之者，曰：<br>“此山阴戴易也！”<br>易，字南枝。少从刘宗周学，游吴门，年七十馀矣。有六子，不受其养，独<br>携一子及残书百卷自随。其售字也，铢积寸累，不妄费一钱。一苍头饥不能忍，<br>辄逃去。己寄食僧舍中，语及枋，必流涕。尝浮七里濑，登严子陵钓台，赋诗，<br>且歌且泣。或竟日不得食，采野蕨充膳。操瓢量水，坐长松古石间饮之。<br>李天植，字因仲，平湖人。崇祯癸酉举人。改名确，字潜夫。甲申后，馀田<br>四十亩、宅一区，乃并家具分与所后子震及女，而与妻别隐陈山，绝迹不入城市，<br>训山中童子自给。居十年，以僧开堂，始避喧，返蜃园，卖文自食；不足，则与<br>其妻为椶鞵竹筥以佐之。好事者约月供薪米，力辞不受。有司慕其高，往访<br>之，辄逾垣避。所著诗文，皆吊甲申以来殉节者。蜃园者，乍浦胜地，可望见海<br>市者也。<br>又十年，家益困，鬻其园，寄身僧舍，戚友赎而归之，始复与妻居，时年七<br>十矣。子震，亦弃诸生，非义一介不取。老夫妇白头相对，时绝食，则叹曰：<br>“吾生本赘耳，待尽而已。”有餽食者，非其人，终不受。或问身后，曰：<br>“杨王孙之葬，何必棺也！”<br>又十年，蜃园仅存二楹，两耳聋，又苦腹疾，终日仰卧。客至，以粉版书相<br>问荅。魏禧来自江西，造其庐，天植与之粉版，书竟，天植视姓字，则强起张目<br>视之，泣，禧亦泣。时方绝粮，禧探囊得银半两赠之，五反不受，固以请，曰：<br>“此非盗跖物也！”始纳之。买米为炊，共食而别。禧嘱布衣周筼、侍郎曹溶纠<br>同志为继粟，且谋身后事，徐枋闻之曰：“李先生不食人食，听其以饿死可也。”<br>已而筼赍粟往，天植果坚拒。禧闻之，曰：“吾浅之乎为丈夫已。”乍浦有郑婴<br>垣者，孤介绝俗，与天植称金石交，先二年，冻死雪中，至是天植亦饥死。临<br>歾，曰：“吾无愧於老友矣！”时康熙十一年也。年八十有二。葬牛桥。所著<br>有蜃园集、乍浦九山志。<br>理洪储，字继起，兴化人。本姓李。父嘉兆与中州理鬯和耻与贼同姓，皆改<br>理氏，天下称“二理”。洪储早岁出家，南都覆，明之遗臣多举兵，洪储左右之，<br>被逮，获免，好事如故。人戒之，则曰：“吾苟自反无媿，即有意外风波，久<br>当自定。”又曰：“忧患得其宜，汤火亦乐国也。”枋闻之，叹曰：“是真能以<br>忠孝作佛事者也！”洪储在沙门，宏畅宗风，笃好人物，海内皆能道之。枋曰：<br>“此其迹也，但观其每年三月十九日素服焚香，北面挥涕，二十八年如一日，是<br>何为者？”<br>顾柔谦，字刚中，无锡人，迁常熟。幼遭家难，赀产皆尽。尝同兄出门游，<br>有数人拥之行，行乃挤大泽中。母忽心动，急呼老仆往迹之，得不死。补弟子员。<br>甲申之变，柔谦哀愤，往往形诸诗歌，读者悲之。不妄交游，以父执师事马士奇，<br>而江阴黄毓祺、嘉定黄淳耀皆一见定交。诸人殉国难，柔谦皆设位以哭尽哀。子<br>祖禹，见父尝闭门嘿坐，或竟日不食，祖禹叩头宽譬，柔谦乃曰：“汝能终身穷<br>饿，不思富贵乎？”祖禹跪应曰：“能。”柔谦曰：“汝能以身为人机上肉，不<br>思报复乎？”祖禹复应曰：“能。”柔谦喜曰：“吾与汝偕隐耳！”遂更名隐，<br>署其室曰伐檀。常夜蹴祖禹曰：“汝他日得志，如旧怨何？”祖禹曰：“每忆幼<br>时祖母抱儿置膝上，为言家难，及堕大泽中事，祖禹不敢忘。”柔谦曰：“嘻，<br>汝何见之隘？吾家数传以来，颇盈盛，以祖、父之才，而竟中折，天也！於彼何<br>尤？同室之中，宁彼以非礼来，吾不可以非礼报，汝谨识之！”著有补韵略、六<br>书考定、山居赘论。<br>祖禹，字复初。柔谦精於史学，尝谓：“明一统志於战守攻取之要，类皆不<br>详山川，条列又复割裂失伦，源流不备。”祖禹承其志，撰读史方舆纪要一百三<br>十卷，凡职方、广舆诸书，承譌袭谬，皆为駮正。详於山川险易，及古今战守<br>成败之迹，而景物名胜皆在所略。创稿时年二十九，及成书，年五十矣。宁都魏<br>禧见之，叹曰：“此数千百年绝无仅有之书也！”以其书与梅文鼎历算全书、李<br>清南北史合钞称三大奇书。祖禹与禧为金石交，禧客死，祖禹经纪其丧。徐乾学<br>奉敕修一统志，延致祖禹，将荐起之，力乱罢。后终於家。<br>冒襄，字辟疆，别号巢民，如皋人。父起宗，明副使。襄十岁能诗，董其昌<br>为作序。崇祯壬午副榜贡生，当授推官，会乱作，遂不出。与桐城方以智、宜兴<br>陈贞慧、商丘侯方域，并称“四公子”。襄少年负盛气，才特高，尤能倾动人。<br>尝置酒桃叶渡，会六君子诸孤，一时名士咸集。酒酣，辄发狂悲歌，訾詈怀宁阮<br>大铖，大铖故奄党也。时金陵歌舞诸部，以怀宁为冠，歌词皆出大铖。大铖欲自<br>结诸社人，令歌者来，襄与客且骂且称善，大铖闻之益恨。甲申党狱兴，襄赖救<br>仅免。家故有园池亭馆之胜，归益喜客，招致无虚日，家自此中落，怡然不悔也。<br>襄既隐居不出，名益盛。督抚以监军荐，御史以人才荐，皆以亲老辞。康熙<br>中，复以山林隐逸及博学鸿词荐，亦不就。著述甚富，行世者，有先世前徽录，<br>六十年师友诗文同人集，朴巢诗文集，水绘园诗文集。书法绝妙，喜作擘<白大>字，<br>人皆藏弆珍之。康熙三十二年，卒，年八十有三。私谥潜孝先生。<br>陈贞慧，字定生，宜兴人，明都御史陈于廷子。于廷，东林党魁。贞慧与吴<br>应箕草留都防乱檄，摈阮大铖。党祸起，逮贞慧至镇抚司，事虽解，已濒十死。<br>国亡，埋身土室，不入城市者十馀年。遗民故老时时向阳羡山中一问生死，流连<br>痛饮，惊离吊往，闻者悲之。顺<br>治十三年，卒，年五十三。著有皇明语林、山阳录、雪岑集、交游录、秋园<br>杂佩诸书。子维崧，见文苑传。<br>祁班孙，字奕喜，山阴人。父彪佳，明苏松巡抚。班孙次六，人称六公子，<br>彪佳尝受业於刘宗周，宗周将兵江上，班孙与其兄理孙罄家饷之。祁氏藏书甲江<br>左，班孙兄弟以故国乔木自任。豪宕喜结客，家居山阴之梅墅，园林深茂。登其<br>堂，複壁大隧，莫能诘也。慈谿布衣魏耕者，狂走四方，思得一当。班孙兄弟<br>与之誓天，称莫逆。或告变於浙大吏，四道捕耕，并缚班孙兄弟去。既谳，兄弟<br>争承，祁氏客乃纳赂而宥其兄。班孙遣戍辽左，理孙竟以痛弟郁郁死，而祁氏家<br>亦破。<br>旋班孙遁归，祝发於吴之尧峰，寻主毗陵马鞍山寺，所称咒林明大师者也。<br>班孙好议论古今，不谈佛法，每语及先朝，则掩面哭，然终莫有知之者。康熙十<br>二年，卒。发其箧，有东行风俗记、紫芝轩集。且得其遗教，命归祔，乃知为山<br>阴祁六公子，遂得返葬云。<br>班孙娶少师朱燮元女孙，朱工诗。其来归也，与其姑商、姒张、小姑湘君，<br>时相唱和。商氏字冢妇曰楚纕，字介妇曰赵璧，以志闺门之盛。班孙既被难，<br>朱盛年，孤灯缁帐，数十年未尝一出厅屏。自班孙兄弟歾，淡生堂书星散，论<br>者谓江东文献一大厄运也。<br>汪沨，字魏美，钱塘人。少孤贫，力学，与人落落寡谐，人号曰汪冷。举<br>崇祯己卯乡试，与同县陆培齐名。甲申后，培自经死，沨为文祭之，一恸几绝，<br>遂弃科举。姻党欲强之试礼部，出千金儿其妻，俾劝驾，妻曰：“吾夫子不可劝，<br>吾亦不屑此金也。”尝独身提药裹往来山谷间，宿食无定处。沨故城居，母老，<br>欲时时见沨，其兄澄、弟沄亦弃诸生服，奉母徙城外。沨时来定省，然沨<br>能自来，家人欲往迹之，不可得。<br>嗣因兵乱，奉母入天台。海上师起，群盗满山谷，复返钱塘。当是时，湖上<br>有三孝廉，皆高士，沨其一也，当事皆重之。监司卢高尤下士，一日，遇沨<br>於僧舍，问：“汪孝廉何在？”沨应曰：“適在此，今已去矣。”高怅然，不<br>知应者即沨也。高尝舣舟载酒西湖上，约三高士以世外礼相见，惟沨不至。<br>已，知其在孤山，以船就之，排墙遁去。沨不入城市，有司或以俸金为寿，不<br>得卻，坎而埋之。里贵人请墓铭，馈百金，拒弗纳。徙居孤山，匡床布被外，残<br>书数卷，键户出，或返或不返，莫可踪迹。遇好友，饮酒一斗不醉。<br>晚好道，夜观天象，昼习壬遁，能数日不食，了不问世事。黄宗羲遇之於孤<br>山，讲龙溪调息法。尝坐月至三更，夜寒甚，止布被一，沨与宗羲背相摩，得<br>少暖气。魏禧自江西来访，谢弗见。禧留书曰：“吾宁都魏禧也，欲与子握手一<br>痛哭耳！”沨省书大惊，一见若平生欢。临别，执手涕下。沨尝从愚菴和尚<br>究出世法，禧曰：“君事愚菴谨，岂有意为其弟子耶？”沨曰：“吾甚敬愚菴，<br>然今之志士，多为释氏牵去，此吾所以不屑也。”康熙四年秋，终於宝石山僧舍，<br>年四十有八。临歾，举书卷焚之，诗文无一存者。起视日影，曰：“可矣！”<br>书五言诗一章，投笔就寝而逝。沨与陈廷会、柴绍炳、沈昀、孙治人，称“西<br>陵五君子”。<br>余增远，字谦贞，世称若水先生，会稽人。明崇祯十六年进士，除宝应知县。<br>南都授礼部主事，迁郎中。事败，逃之山中。郡县逼之出见，乃舆疾城南，以死<br>拒。久之，事得解。草屋三间，不蔽风雨，以鳖甲承漏。聚村童五六人，授以三<br>字经。卧榻之下，牛宫鸡<田，>无下足处。晨则秉耒出，与老农杂作。同年生王天<br>锡为海防道，欲与话旧，以疾辞。天锡披帷直入，增远拥衾不起，曰：“不幸有<br>狗马疾，不得与故人为礼。”天锡执手劳苦，出间未数武，则已与一婢子担粪灌<br>园矣。天赐遥望见之，叹息去。冬夏一皂帽，虽至昵者，不见其科头。增远慨世<br>路偪仄，遂疑荀卿性恶之说为确，至欲著论以非孟。康熙八年，卒，年六十有五。<br>盖二十有四年不出城南一步也。疾革，黄宗羲造其榻前，欲为切脉，增远笑曰：<br>“某祈死二十年前，反祈生二十年后乎？”宗羲泫然而别。<br>同时有周齐曾者，字思沂，号唯一，鄞人，增远同年进士也。知广东顺德县<br>事，变社仓为义田，而以社仓之法行之。国变后，弃官遯入剡源，尽去其发为发<br>冢，架险立飘榜，曰“囊云”，自称无发居士。剡源饶水石，与山僧樵子出没瀑<br>声虹影间。天锡访之，拒曰：“咫尺清辉，举目有山河之异，不原见也。”为诗<br>文，机锋电激，汪洋自恣，寓言十九。然清苦自立，胸中兀然有所不可，与增远<br>无二也。黄宗羲尝为两人合志其墓云。<br>傅山，字青主，阳曲人。六岁，啖黄精，不穀食，强之，乃饭。读书过目成<br>诵。明季天下将乱，诸号为搢绅先生者，多迂腐不足道，愤之，乃坚苦持气节，<br>不少媕冘。提学袁继咸为巡按张孙振所诬，孙振，阉党也。山约同学曹良直等<br>诣通政使，三上书讼之，巡抚吴甡亦直袁，遂得雪。山以此名闻一下，甲申后，<br>山改黄冠装，衣朱衣，居土穴，以养母。继咸自九江执归燕邸，以难中诗遗山，<br>且曰：“不敢媿友生也！”山省书，恸哭，曰：“呜呼！吾亦安敢负公哉！”<br>顺治十一年，以河南狱牵连被逮，抗词不屈，绝粒九日，几死。门人中有以<br>奇计救之，得免。然山深自咤恨，谓不若速死为安，而其仰视天、俯视地者，未<br>尝一日止。比天下大定，始出与人接。<br>康熙十七年，诏举鸿博，给事中李宗孔荐，固辞。有司强迫，至令役夫舁其<br>床以行。至京师二十里，誓死不入。大学士冯溥首过之，公卿毕至，山卧床不具<br>迎送礼。魏象枢以老病上闻，诏免试，加内阁中书以宠之。冯溥强其入谢，使人<br>舁以入，望见大清门，泪涔涔下，仆於地。魏象枢进曰：“止，止，是即谢矣！”<br>翼日归，溥以下皆出城送之。山叹曰：“今而后其脱然无累哉！”既而曰：“使<br>后世或妄以许衡、刘因辈贤我，且死不瞑目矣！”闻者咋舌。至家，大吏咸造庐<br>请谒。山冬夏著一布衣，自称曰“民”。或曰：“君非舍人乎？”不应也。卒，<br>以朱衣、黄冠敛。<br>山工书画，谓：“书宁拙毋巧，宁丑毋媚，宁支离毋轻滑，宁真率毋安排。”<br>人谓此言非止言书也。诗文初学韩昌黎，崛强自喜，后信笔抒写，俳调俗语，皆<br>入笔端，不原以此名家矣。著有霜红龛集十二卷。子眉，先卒，诗亦附焉。<br>眉，字寿髦。每日出樵，置书担上，休则把读。山常卖药四方，与眉共挽一<br>车，暮抵逆旅，篝灯课经，力学，继父志。与客谈中州文献，滔滔不尽。山喜苦<br>酒，自称老糵禅，眉乃称小糵禅。<br>费密，字此度，新繁人。父经虞，明云南昆明县知县。密年十四，父病，医<br>言尝粪甘苦，可知生死，密尝而苦，父病果起。未几，流贼张献忠犯蜀，密上书<br>巡按御史刘之勃，陈战守策，不省。已而全蜀皆陷，密辗转穷山中，会有人传<br>其父滇中消息，闻之痛哭，遂去家入滇。经历蛮峒中，奉父自滇归蜀。至建昌卫，<br>为凹者蛮所得，父赂蛮人，始脱归。<br>明将杨展闻密名，遣使致聘，密乃说展曰：“贼乱数年，民且无食，今非屯<br>田，无以救蜀民，且兵不能自立。”展纳其言，命子总兵官璟偕密屯田於荣经瓦<br>屋山之杨村，以次举其法，行诸州县。后展为袁韬、武大定所杀，密与璟整师为<br>复仇计，尝与贼战，躬自擐甲，左手为刃所伤。时璟营於峨眉，裨将有与花溪民<br>殴争者，言“花溪居民下石击吾营，势且反”以怒璟。璟欲引兵诛之，密力争曰：<br>“花溪，吾民也。方与贼战而杀吾民，彼变从贼，是益贼也。”璟乃止，全活数<br>百家。<br>后密还成都省墓，至新津，为武大定兵所掠。知密尝参展军事，欲杀之，以<br>计得免。密叹曰：“既不能报国，又不能庇亲及身，不如舍而他去！”遂奉父由<br>成都北行入秦，溯汉江，下吴、越，流寓泰州，老焉。<br>经虞邃於经学，尝著毛诗广义、雅论诸书，以汉儒注说为宗。密尽传父业，<br>又博证学士大夫，与王复礼、毛甡、阎若璩交，密一足跛，后往苏门谒孙奇逢，<br>称弟子。工诗、古文，俯仰取给於授徒、卖文，人咸重其品，悲其遇。州守为之<br>除徭役，杜门三十年，著书甚多。<br>密谓宋人以周、程接孔、孟，尽黜二千馀年儒者为未闻道，乃上稽古经、正<br>史，旁及群书，作中传正纪百二十卷，序儒者授受源流，自子夏始。又作弘道书<br>十卷、古今笃论四卷、中旨定录四卷、中旨辨录四卷、中旨申感四卷，皆申明弘<br>道书之旨。又有尚书说、周官注论、二南偶说、中庸大学駮议、四礼补篇、史记<br>笺、古史正、历代贡举合议、费氏家训及诗文集。卒，年七十七。子锡琮、锡璜，<br>世其学。<br>王弘撰，字无异，号山史，华阴人。明诸生。博雅能古文，嗜金石，藏古书<br>画金石最富。又通濂、洛、关、闽之学，好易，精图象。学者翕然宗之，关中入<br>士领袖也。与李颙、李柏、李因笃齐名，时以得一言为荣。凡碑版铭志非三李则<br>弘撰，而弘撰工书法，故求者多於三李。弘撰交游遍天下，甲申后，奔走结纳，<br>尤著志节。<br>顾炎武遍观四方，至华阴，谓秦人慕经学、重处士、持清议，他邦所少；华<br>阴绾毂之口，虽足不出户，而能见天下之人，闻天下之事。欲定居，弘撰为营斋<br>舍居之。炎武尝曰：“好学不倦，笃於朋友，吾不如王山史。”当时儒硕遗逸皆<br>与弘撰往还，颇推重之。弘撰尝集炎武及孙枝蔚、阎尔梅等数十人所与书札，合<br>为一册，手题曰友声集，各注姓氏。中有为谋炎武卜居华下事，言：“此举大有<br>关系，世道人心，实皆攸赖，唯速图之！”盖当日华下集议，实有所为也。<br>康熙间，以鸿博徵，不赴。初与因笃同学，甚密，及因笃就徵，遂与之绝。<br>弘撰所居华山下，有读易庐，与华峰相向，称绝胜。卒，年七十有五。著有易象<br>图说、山志、砥斋集。<br>杜濬，字于皇，号茶村，黄冈人。明季为诸生，避乱居金陵。少倜傥，尝欲<br>著奇节，既不得试，遂刻意为诗，然不欲以诗人自名也。於并世人独重宣城沈寿<br>民、吴中徐枋，自媿不如。其在金陵，与方仲舒善，仲舒，苞父也。金陵冠盖<br>辐辏，诸公贵人求诗者踵至，多谢绝。钱谦益尝造访，至闭门不与通，惟故旧徒<br>步到门，则偶接焉。门内为竹关，关外设坐，约客至，视键闭，则坐而待，不得<br>叩关，虽大府至，亦然。及功令有挑门之役，有司按籍欲优免，濬曰：“是吾所<br>服也！”躬杂厮舆夜巡绰，众莫能止。嗜茗饮，尝言吾有绝粮，无绝茶。既有花<br>冢，因拾残茗聚封之，谓之“茶丘”。年七十七，卒於扬州。<br>丧归，故人谋卜兆，子世济曰：“吾有亲，而以葬事辱二三君乎？是谓我非<br>人也。”亡何，世济卒。又数年，陈鹏年来守金陵，始葬诸蒋山北梅花村。<br>濬诗最富，世所传不及十一，手定者四十七册。吴伟业尝云：“吾五言律得<br>茶村焦山诗而始进。”阎若璩於时贤多所訾謷，独许濬五律，称为“诗圣”。已<br>刻者曰变雅堂集。<br>弟岕，字苍略，号些山。诸生。与兄同避乱金陵。昆弟行身略同，而趣<br>各异。濬峻廉隅，孤特自遂。遇名贵人，必以气折之，於众人未尝接语言，用此<br>丛忌嫉。然名在天下，诗每出，远近争传诵之。岕则退然自同於众，所著诗<br>歌、古文，虽子弟弗示也。方壮丧偶，不复娶。所居室漏且穿，木榻敝帷，数十<br>年未尝易。室中终岁不扫除，每日中不得食，儿女啼号，客至无酒浆，意色间无<br>几微不自適者。行於途，常避人，不中道与人言，虽儿童厮舆，惟恐或伤之也。<br>后兄七年卒，年七十七。有些山集。<br>郭都贤，字天门，益阳人。天启壬戌进士，授行人。分校顺天乡试，得史可<br>法等六人。历官员外郎，出为四川参议，督江西学政，分守岭北道，巡抚江西。<br>时张献忠已逼境，贼骑充斥。都贤昼夜缮守御，兵饷无措，乃大会属僚，凡官司<br>一应供给，皆捐以助饷。左良玉屯兵九江，骄蹇观望，都贤恶其淫掠，檄归之，<br>而募士兵为戍。会有尼之者，遂乞病，弃官入庐山。逾年，北京陷，悲愤不食。<br>南都建号，史可法开阃扬州，荐授以官，辞不赴。桂王立肇庆，以兵部尚书召，<br>而都贤已祝发为僧矣。先是洪承畴坐事落职，都贤奏请起用，至是承畴经略西南，<br>以故旧谒都贤於山中，餽以金，不受；奏携其子监军，亦坚辞。都贤见承畴时，<br>故作目眯状，承畴惊问何时得目疾，都贤曰：“始吾识公时，目故有疾。”承畴<br>默然。<br>都贤笃至性，哀乐过人，严而介，风骨崭然。博学强识，工诗文，书法瘦硬，<br>兼善绘事，写竹尤入妙。僧号顽石，又号些菴。茹苦，无定居。初依熊开元、尹<br>民兴於嘉鱼，住梅熟菴；已，流寓海阳，筑补山堂：前后十九年。归结草庐桃花<br>江。客死江宁承天寺。<br>有女名纯贞，许字黔国公沐氏，变后，音问梗绝，遂终於家。纯贞能诗，自<br>署曰郭贞女。<br>都督所著有衡岳集、止菴集、秋声吟、西山片石集、破草鞵集、补山堂集、<br>些菴杂著等书。<br>陶汝鼐，字仲调，一字密菴，宁乡人。与都贤交最笃。崇祯初，充拔贡生。<br>会帝幸太学，群臣请复高皇积分法，祭酒顾锡畴奏荐汝鼐才，特赐第一，诏题名<br>勒石太学。除五品官，不拜，乞留监肄业。癸酉举於乡，两中会试副榜。南渡后，<br>薙发沩山，号忍头陀。生平内行笃，父歾，哀慕终身。事母曲尽孝养，处族党<br>多厚德，尝为人雪奇冤，冒险难，活千馀人，然不自言也。诗古文有奇气，著有<br>广西涯乐府、<imgheight=32width=32border=0src=/bzk/Z137.bmp>古集、寄云楼集、褐玉堂集、嘉树堂集，都贤为序而行之。有<br>“生同里、长同学、出处患难同时同志”之语。<br>李世熊，字元仲，宁化人。明诸生。少负奇气，植大节，更危险，死生弗渝。<br>笃交游，敢任难事。生平喜读异书，博闻强记。年八十，读书恒至夜分始休。六<br>经、诸子百家靡不贯究，然独好韩非、屈原、韩愈之书。其为文，沉深峭刻，奥<br>博离奇，悲愤之音，称其所遇。纵<br>论古今兴亡，儒生出处，及江南北利害，备兵屯田水利诸大政，辄慷慨欷歔，<br>涔涔泣下不止。年十六，补弟子员，旋中天启元年副榜，以兴化司李佘昌祚得其<br>文，争元於主司弗得，袖其卷去，曰：“须后作元也。”典闽试者，争欲物色之<br>为重。<br>甲申后，自号寒支道人，屏居不见客。徵书累下，固谢卻之。凡守、令、监<br>司、镇将至其门者，罕能一识面。闽中拥唐王监国，用大学士黄道周、礼部侍郎<br>曹学佺、都察院何楷荐，徵拜翰林博士，辞不赴。尝上书道周，感愤时事。及道<br>周殉节，走福州请褒恤，时恤问其孤嫠。<br>顺治初，师入闽，有齮龁於郡帅者，帅遣某生移书，逼入都，且言：“不出<br>山，祸不测。”世熊复之曰：“死生有命，岂遂悬於要津之手？且某年四十八矣，<br>诸葛瘁躬之日，仅少一年；文山尽节之辰，已多一岁。何能抑情违性，重取羞辱<br>哉！”时蜚语腾沸，世熊矢死不为动，疑谤旋亦释。<br>世熊既以文章气节著一时，名大震。辛卯、壬辰间，建昌溃贼黄希孕剽掠过<br>宁化，有卒摘其园中二橘，希孕立鞭之，驻马园侧，视卒尽过乃行。粤寇至，燔<br>民屋，火及其园，贼魁刘大胜遣卒扑救之，曰：“奈何坏李公居？”当时虽匹夫<br>匹妇，无不知有寒支子者。<br>世熊积垒块胸中，每放浪山水，以写其牢骚不平之概。尝诣西江，交魏禧、<br>魏礼、彭士望诸子，相与泛彭蠡，登庐山绝顶。追维闯贼横行时事，痛悼如绝，<br>泪下如泉涌，不能禁也。耿精忠反，遣伪使敦聘，世熊严拒之。自春徂冬，坚卧<br>不起，乃得免。世熊山居四十馀年，乡人宗之，争趋决事。有为不善者，曰：<br>“不使李公知也。”晚自号媿菴，颜其斋曰“但月”。所著有寒支集、宁化县<br>志、本行录、经正录、狗马史记等。年八十五，卒於家。<br>世熊有三弟，早世，遗子女，抚育装遣之。馈遗其亲戚终身。又独建祖祠，<br>修祖墓，编述九世以来宗谱。凡祭祀，必亲必谨。父母忌日，则减餐绝宴会。元<br>旦，展先人遗像，则泣下沾襟，拜伏不能起，盖其孝友出於天性云。<br>谈迁，字孺木，原名以训，海宁人。初为诸生。南都立，以中书荐，召入史<br>馆，皆辞，曰：“余岂以国家之不幸博一官耶？”未几，归里。迁肆力经史百家<br>言，尤注心於明朝典故。尝谓：“史之所凭者，实录耳。实录见其表，其在里者，<br>已不可见。况革除之事，杨文贞未免失实；泰陵之盛，焦泌阳又多丑正；神、熹<br>之载笔者，皆逆奄之舍人。至於思陵十七年之忧勤惕厉，而太史遯荒，皇宬烈焰，<br>国灭而史亦随灭，普天心痛，莫甚於此！”乃汰十五朝实录，正其是非。访崇祯<br>十七年邸报，补其缺文，成书，名曰国榷。<br>当是时，人士身经丧乱，多欲追叙缘因，以显来世，而见闻窄狭，无所凭藉。<br>闻迁有是书，思欲窃之为己有。迁家贫，不见可欲者，夜有盗入其室，尽发藏橐<br>以去。迁喟然曰：“吾手尚在，宁遂已乎？”从嘉善钱氏借书复成之。阳城张慎<br>言目为奇士，折节下之。慎言卒，迁方北走昌平，哭思陵，复欲赴阳城哭慎言，<br>未至而卒，顺治十二年冬十一月也。黄宗羲为表其墓。<br>明末遗逸，守志不屈，身虽隐而心不死，至事不可为，发愤著书，欲讬空文<br>以见志，如迁者，其忧愤岂有已耶？故以附於各省遗逸之末。<br><hr>
