<h4>《史部·南史·卷六十四  列传第五十四》<b class="x">作者：李延寿</b></h4>
<br>○江子一胡僧祐徐文盛阴子春（子铿）杜崱（兄岸弟幼安兄子<br>龛）王琳张彪<br>江子一，字元亮，济阳考城人，晋散骑常侍统之七世孙也。父法成，奉朝请。<br>子一少慷慨有大志。家贫，以孝闻，苦侍养多阙，因终身蔬食。仕梁起家为王国<br>侍郎、奉朝请。上书言事，为当轴所排，乃拜表求入北为刺客。武帝异之。又启<br>求观书秘阁，武帝许之，有敕直华林省。其姑夫左卫将军朱异权要当朝，休下之<br>日，宾客辐凑。异不为物议所归，欲引子一为助，子一未尝造门，其高洁如此。<br>为遂昌、曲阿令，皆著美绩。后为南津校尉。<br>弟子四，历尚书金部郎。大同初，迁右丞。兄弟性并刚烈。子四自右丞上封<br>事，极言得失，武帝甚善之，诏曰：“屋漏在上，知之在下，其令尚书详择，施<br>于时政。”左户郎沈炯、少府丞顾玙尝奏事不允，帝厉色呵责之。子四乃趋前代<br>炯等对，对甚激切。帝怒呼缚之，子四乃据地不受。帝怒亦歇，乃释之，犹坐免<br>职。<br>及侯景攻陷历阳，自横江将度，子一帅舟师千余人于下流欲邀之，其副董桃<br>生走，子一乃退还南洲，收余众步赴建邺，见于文德殿。帝怒之，具以事对，且<br>曰：“臣以身许国，常恐不得其死，今日之事，何所复惜？不死阙前，终死阙后<br>耳。”及城被围，开承明门出战。子一及弟尚书左丞子四、东宫直殿主帅子五并<br>力战直前，贼坐甲不起。子一引槊撞之，贼纵突骑，众并缩。子一刺其骑，骑倒<br>槊折，贼解其肩，时年六十二。弟曰：“与兄俱出，何面独旋？”乃免胄赴敌，<br>子四槊洞胸死；子五伤脰，还至堑一恸而绝。贼义子一之勇，归之，面如生。诏<br>赠子一给事黄门侍郎，子四中书侍郎，子五散骑侍郎。侯景平，元帝又追赠子一<br>侍中，谥义子；子四黄门侍郎，谥毅子；子五中书侍郎，谥烈子。<br>子一续《黄图》及班固“九品”，并辞赋文章数十篇，行于世。<br>胡僧祐，字愿果，南阳冠军人也。少勇决，有武干。仕魏位银青光禄大夫。<br>以大通三年，避尔朱氏之难归梁。频上封事，武帝器之，拜文德主帅归，使戍项<br>城。魏克项城，因入北，中通元年，陈庆之送魏北海王元颢入洛阳，僧祐又归梁，<br>除南天水、天门二郡太守，有善政。性好读书，爱缉缀，然文辞鄙野，多被嘲谑，<br>而自谓实工，矜伐弥甚。晚事梁元帝。侯景之乱，西沮蛮反，元帝令僧祐讨之，<br>使尽诛其渠帅。僧祐谏忤旨，下狱。<br>大宝二年，景围王僧辩于巴陵，元帝乃引僧祐于狱，拜为假节、武猛将军，<br>封新市县候，令援僧辩。将发泣下，谓其子玘曰：“汝可开朱白二门，吾不捷则<br>死。吉则由朱，凶则由白也。”元帝闻而壮之。前至赤沙亭，会陆法和至，乃与<br>并军，大败景将任约军，禽约送江陵。侯景闻之遂遁。后拜领军将军，厚自封殖。<br>以所加鼓吹恒置斋中，对之自娱。人曰：“此是羽仪，公名望隆重，不宜若此。”<br>答曰““我性爱之，恒须见耳。”或出游亦以自随，人士笑之。承圣二年，为车<br>骑将军、开府仪同三司。及魏军至，以僧祐为都督城东诸军事。俄中流矢卒，城<br>遂溃。<br>徐文盛，字道茂，彭城人也。家本魏将。父庆之，梁天监初自北归南，未至<br>道卒。文盛仍统其众，稍立功绩。大同末，为宁州刺史。州在僻远，群蛮劫窃相<br>寻，前后刺史莫能制。文盛推心抚慰，夷人感之，风俗遂改。<br>太清二年，闻国难，乃召募得数万人来赴，元帝以为秦州刺史，加都督，授<br>以东讨之略。东下至武昌，遇侯景将任约，遂与相持。元帝又命护军将军尹悦、<br>平东将军杜幼安、巴州刺史王徇等会之，并受文盛节度。大败约于贝矶。约退保<br>西阳，文盛进据芦洲，又与相持。景闻之，率大众西上援约，至西阳。诸将咸曰：<br>“景水军轻进，又甚饥疲，击之必大捷。”文盛不许。文盛妻石氏先在建邺，至<br>是，景载以还之。文盛深德景，遂密通信使，都无战心，众咸愤怨。杜幼安、宋<br>簉等乃率所领独进，大破景，获其舟舰以归。会景密遣骑间道袭陷郢州，军中惧，<br>遂大溃，文盛奔还荆州。元帝仍以为城北面大都督。又聚敛赃汙甚多，元帝大怒，<br>下令数其十罪，除其官爵。文盛私怀怨望，帝闻之，乃以下狱。时任约被禽，与<br>文盛同禁。文盛谓约曰：“何不早降？令我至此。”约曰：“门外不见卿马迹，<br>使我何处得降？”文盛无以答，遂死狱中。<br>阴子春，字幼文，武威姑臧人也。晋义熙末，曾祖袭，随宋武帝南迁，至南<br>平，因家焉。父智伯，与梁武帝邻居，少相善，尝入帝卧内，见有异光成五色，<br>因握帝手曰：“公后必大贵，非人臣也。天下方乱，安苍生者其在君乎？”帝曰：<br>“幸勿多言。”于是情好转密，帝每有求，如外府焉。及帝践阼，官至梁、秦二<br>州刺史。子春仕历位朐山戍主、东莞太守。时青州石鹿山临海，先有神庙，刺史<br>王神念以百姓祈祷糜费，毁神影，坏屋舍。当坐栋上有一大蛇长丈余，役夫打扑<br>不禽，得入海水。尔夜，子春梦见人通名诣子春云：“有人见苦，破坏宅舍。既<br>无所托，钦君厚德，欲憩此境。”子春心密记之。经二日而知之，甚惊，以为前<br>所梦神。因办牲醑请召，安置一处。数日，复梦一朱衣人相闻，辞谢云：“得君<br>厚惠，当以一州相报。”子春心喜，供事弥勤。经月余，魏欲袭朐山，间谍前知，<br>子春设伏摧破之，诏授南青州刺史，镇朐山。又迁都督、梁秦二州刺史。子春虽<br>无佗才行，临人以廉洁称。闺门混杂，而身服垢汙，脚数年一洗，言每洗则失财<br>败事，云在梁州，以洗足致梁州败。太清二年，征为左卫将军，迁侍中。属侯景<br>乱，元帝令子春随王僧辩攻平邵陵王。又与左卫将军徐文盛东讨景，至贝矶与景<br>遇，子春力战，恒冠诸军。会郢州陷没，军遂退，卒于江陵。子铿。<br>铿，字子坚，博涉史传，尤善五言诗，被当时所重。为梁湘东王法曹行参军。<br>初，铿尝与宾友宴饮，见行觞者，因回酒炙以授之，众坐皆笑。铿曰：“吾侪终<br>日酣酒。而执爵者不知其味，非人情也。”及侯景之乱，铿当为贼禽，或救之获<br>免。铿问之，乃前所行觞者。陈天嘉中，为始兴王中录事参军。文帝尝宴群臣赋<br>诗，徐陵言之帝，即日召铿预宴，使赋新成安乐宫。铿援笔便就，帝甚叹赏之。<br>累迁晋陵太守，员外散骑常侍，顷之卒。有文集三卷行于世。<br>杜崱，京兆杜陵人也。其先自北归南，居于雍州之襄阳，子孙因家焉。父怀<br>宝，少有志节，梁天监中累有军功，后又立功南郑，位梁、秦二州刺史。大同初，<br>魏军复围南郑，怀宝命第三子嶷帅二百人，与魏前锋战于光道寺溪，矢中其目，<br>失马，敌人交槊将至，嶷斩其一骑而上，驰以归。嶷膂力绝人，便马善射，一日<br>中战七八合。所佩霜明朱弓四石余力，斑丝缠槊长二丈五，同心敢死士百七十人。<br>每出杀伤数百人，敌人惮之，号为杜彪。怀宝卒于州，谥曰桓侯。嶷位西荆州刺<br>史，时谶言“独梁之下有瞎天子”，元帝以嶷其人也。会嶷改葬父祖，帝敕图墓<br>者恶为之，逾年而嶷卒。<br>崱，嶷弟也。幼有志气，居乡里以胆勇称，后为新兴太守。太清三年，随岳<br>阳王来袭荆州，元帝与崱兄岸有旧，密书邀之。崱乃与岸、弟幼安、兄子龛等夜<br>归元帝，以为武州刺史，封枝江县侯，令随领军王僧辩东讨侯景。至巴陵，景遁。<br>加侍中，进爵为公，仍随僧辩追景至石头。景败，崱入据台城。景平，加散骑常<br>侍、江州刺史。是月，齐将郭元建攻秦州刺史严超达于秦郡，王僧辩令崱赴援，<br>陈武帝亦自欧阳来会。元建众却，崱因纵兵大破之，元建遁。时元帝执王琳于江<br>陵，琳长史陆纳等于长沙反。元帝征崱与王僧辩讨之。及纳等战于车轮，大败之。<br>后纳等降，崱又与王僧辩西讨，平武陵王于硖口。旋镇遘疾卒，谥曰武。崱兄弟<br>九人，兄嵩、岑、嶷、岌、巘、岸及弟嵸、幼安并知名。<br>岸，字公衡，太清中，与崱随岳阳王察攻荆州，同归元帝。帝以为北梁州刺<br>史，封江陵县侯。岸请以五百骑袭襄阳，去城三十里，城中觉之。察夜知其师掩<br>襄阳，以岸等襄阳豪帅，于是夜遁归襄阳。岸等知察至，遂奔其兄南阳太守巘于<br>广平。察遣将尹正、薛晖等攻拔之，获巘岸等并其母妻子女，并斩于襄阳北门。<br>察母龚保林数岸于众，岸曰：“老婢，教汝儿杀汝叔，乃枉杀忠良。”察命拔其<br>舌，脔杀而烹之。尽诛诸杜宗族亲者，幼弱下蚕室，又发其坟墓，烧其骸骨，灰<br>而扬之，并以为漆<骨宛>。及建邺平，崱兄弟发安宁陵焚之，以服漆<骨宛>之酷，<br>元帝亦不责也。<br>幼安，性至孝宽厚，雄勇过人，与兄崱同归元帝，帝以为西荆州刺史，封华<br>容县侯。与王僧辩讨河东王誉于长沙，平之。又令助徐文盛东讨侯景，至贝矶，<br>大破景将任约，斩其仪同叱罗子通、湘州刺史赵威方等。仍进军大举汉口，别攻<br>拔武昌。景度芦洲上流以压文盛，幼安与众军大败之。会景密遣骑袭陷郢州，执<br>刺史方诸，人情大骇。文盛由汉口遁归，众军大败。幼安降景，景以其多反覆，<br>杀之。<br>龛，岑之子也。少骁勇，善用兵，与诸父归元帝，帝以为郧州刺史，封中庐<br>县侯，与王僧辩讨平河东王誉。又随僧辩下，继徐文盛军至巴陵。闻侯景陷郢州，<br>西上将至，乃与僧辩等守巴陵。景至，围之数旬，不克而遁。迁太府卿、定州刺<br>史。及众军至姑孰，景将侯子鉴逆战，龛与陈武帝、王琳等击之，大败子鉴，遂<br>至石头。景亲会战，龛与众军大破之。论功为最，授东扬州刺史。又与王僧辩降<br>陆纳，平武陵王。及魏平江陵，后齐纳贞阳侯明以绍梁嗣，以龛为震州刺史、吴<br>兴太守，迁南豫州刺史，封溧阳县侯，又加散骑常侍、镇南大将军。龛，僧辩婿<br>也，始为吴兴太守，以陈武帝既非素贵，及为之本郡，以法绳其宗门，无所纵舍。<br>武帝衔之切齿。及僧辩败，龛乃据吴兴以拒之，频败陈文帝军。龛好饮酒，终日<br>恒醉，勇而无略，部将杜泰私通于文帝，说龛降文帝，龛然之。其妻王氏曰：<br>“霸先仇隙如此，何可求和？”因出私财赏募，复大败文帝军。后杜泰降文帝，<br>龛尚醉不觉，文帝遣人负出项王寺前斩之。王氏因截发出家，杜氏一门覆矣。<br>王琳，字子珩，会稽山阴人也。本兵家。元帝居蕃，琳姊妹并入后庭见幸，<br>琳由此未弱冠得在左右。少好武，遂为将帅。太清二年，帝遣琳献米万石，未至，<br>都城陷，乃中江沉米，轻舸还荆。稍迁岳阳内史，以军功封建宁县侯。侯景遣将<br>宋子仙据郢州，琳攻克之，禽子仙。又随王僧辩破景。后拜湘州刺史。<br>琳果劲绝人，又能倾身下士，所得赏物不以入家，麾下万人，多是江淮群盗。<br>平景之勋，与杜龛俱为第一。恃宠纵暴于建邺，王僧辩禁之不可，惧将为乱，启<br>请诛之。琳亦疑祸，令长史陆纳率部曲前赴湘州，身轻上江陵陈谢。将行谓纳等<br>曰：“吾若不反，子将安之？”咸曰：“请死”。相泣而别。及至，帝以下吏，<br>而使廷尉卿黄罗汉、太舟卿张载宣喻琳军。陆纳等及军人并哭对使者，莫肯受命。<br>乃絷黄罗汉，杀张载。载性刻，为帝所信，荆州疾之如仇，故纳等因人之欲，抽<br>其肠系马脚，使绕而走，肠尽气绝，又脔割被五刑而斩之。元帝遣王僧辩讨纳，<br>纳等败走长沙。是时湘州未平，武陵王兵下又甚盛，江陵公私恐惧，人有异图。<br>纳启申琳无罪，请复本位，求为奴婢。元帝乃锁琳送。时纳出兵方战，会琳至，<br>僧辩升诸楼车以示之。纳等投戈俱拜，举军皆哭，曰：“乞王郎入城即出。”乃<br>放琳入，纳等乃降。湘州平，仍复琳本位，使拒武陵王纪。纪平，授衡州刺史。<br>元帝性多忌，以琳所部甚盛，又得众心，故出之岭外。又授都督、广州刺史。其<br>友人主书李膺，帝所任遇，琳告之曰：“琳蒙拔擢，常欲毕命以报国恩。今天下<br>未平，迁琳岭外，如有万一不虞，安得琳力？忖官正疑琳耳，琳分望有限，可得<br>与官争为帝乎？何不以琳为雍州刺史，使镇武宁。琳自放兵作田，为国御捍，若<br>警急动静相知。孰若远弃岭南，相去万里？一日有变，将欲如何！琳非愿长坐荆<br>南，政以国计如此耳。”膺然其言而不敢启，故遂率其众镇岭南。<br>元帝为魏围逼，乃征琳赴援，除湘州刺史。琳师次长沙，知魏平江陵，已立<br>梁王察，乃为元帝举哀，三军缟素。遣别将侯平率舟师攻梁，琳屯兵长沙，传檄<br>诸方，为进趣之计。时长沙蕃王萧韶及上游诸将推琳主盟。侯平虽不能度江，频<br>破梁军。又以琳兵威不接，翻更不受指麾，琳遣将讨之，不克。又师老兵疲不能<br>进，乃遣使奉表诣齐，并献驯象；又使献款于魏，求其妻子；亦称臣于梁。陈武<br>帝既杀王僧辩，推立敬帝，以侍中、司空征琳。不从命。乃大营楼舰，将图义举。<br>琳将张平宅乘一舰，每将战胜，舰则有声如野猪，故琳战舰以千数，以野猪为名。<br>陈武帝遣将侯安都、周文育等讨琳，仍受梁禅。安都叹曰：“我其败乎，师无名<br>矣！”逆战于沌口。琳乘平舆，执钺而麾之，禽安都、文育，其余无所漏，唯以<br>周铁武一人背恩，斩之。锁安都、文育，置琳所坐舰中，令一阉竖监守之。琳乃<br>移湘州军府就郢城。带甲十万，练兵于白水浦。琳巡军而言曰：“可以为勤王之<br>师矣，温太真何人哉！”南江渠帅熊昙朗、周迪怀贰，琳遣李孝钦、樊猛与余孝<br>顷同讨之。三将军败，并为迪所囚。安都、文育等尽逃还建邺。初，魏克江陵之<br>时，永嘉王庄年甫七岁，逃匿人家。后琳迎还湘中，卫送东下。及敬帝立，出质<br>于刘，请纳庄为梁主。齐文宣遣兵援送，仍遣兼中书令李騊駼册拜琳为梁丞<br>相、都督中外诸军、隶尚书事。又遣中书舍人辛悫、游诠之等赍玺书江表宣劳，<br>自琳以下皆有颁赐。琳乃遣兄子叔宝，率所部十州刺史子弟赴邺，奉庄纂梁祚于<br>郢州。庄授琳侍中、使持节、大将军、中书监，改封安成郡公，其余并依齐朝前<br>命。<br>及陈文帝立，琳乃辅庄次于濡须口。齐遣扬州道行台慕容俨，率众临江，为<br>其声援。陈遣安州刺史吴明彻江中夜上，将袭盆城。琳遣巴陵太守任忠大败之，<br>明彻仅以身免。琳兵因东下，陈遣太尉侯瑱、司空侯安都等拒之。瑱等以琳军方<br>盛，引军入芜湖避之。时西南风至急，琳谓得天道，将直取扬州，侯瑱等徐出芜<br>湖蹑其后。比及兵交，西南风翻为瑱用，琳兵放火燧以掷瑱船者，皆反烧其船。<br>琳船舰溃乱，兵士透水死者十二三。其余皆弃船上岸，为陈军所杀殆尽。<br>初，琳命左长史袁泌、御史中丞刘仲威，同典兵侍卫庄，及军败，泌遂降陈。<br>仲威以庄投历阳，又送寿阳。琳寻与庄同入齐，齐孝昭帝遣琳出合肥，鸠集义故，<br>更图进取。琳乃缮舰，分遣招募，淮南伧楚，皆愿戮力。陈合州刺史裴景晖，琳<br>兄珉之婿也，请以私属导引齐师，孝昭委琳与行台左丞卢潜率兵应赴。沉吟不决，<br>景晖惧事泄，挺身归齐。齐孝昭赐琳玺书，令镇寿阳，其部下将帅悉听以从，乃<br>除琳骠骑大将军、开府仪同三司、扬州刺史，封会稽郡公。又增兵秩，兼给铙吹。<br>琳水陆戒严，将观衅而动。属陈氏结好于齐，使琳更听后图。<br>琳在寿阳，与行台尚书卢潜不协，更相是非，被召还邺。齐武成置而不问，<br>除沧州刺史。后以琳为特进、侍中。所居屋脊无故剥破，出赤蛆数升，落地化为<br>血，蠕动。有龙出于门外之池，云雾起，昼晦。会陈将吴明彻寇齐，齐帝敕领军<br>将军尉破胡等，出援秦州，令琳共为经略。琳谓所亲曰：“今太岁在东南，岁星<br>居牛斗分，太白已高，皆利为客，我将有丧。”又谓破胡曰：“吴兵甚锐，宜长<br>策制之，慎勿轻斗。”破胡不从。战，军大败。琳单马突围，仅而获免。还至彭<br>城，齐令便赴寿阳，并许召募。又进封琳巴陵郡王。陈将吴明彻进兵围之，堰肥<br>水灌城。而齐将皮景和等屯于淮西，竟不赴救。明彻昼夜攻击，城内水气转侵，<br>人皆患肿，死病相枕。从七月至十月，城陷被执，百姓泣而从之。吴明彻恐其为<br>变，杀之城东北二十里，时年四十八。哭者声如雷。有一叟以酒脯来至，号酹尽<br>哀，收其血怀之而去。传首建康，悬之于市。琳故吏梁骠骑府仓曹参军朱玚，致<br>书陈尚书仆射徐陵求琳首，曰：<br>窃以朝市迁贸，时传骨鲠之风；历运推移，间表忠贞之迹。故典午将灭，徐<br>广为晋家遗老；当涂已谢，马孚构魏室忠臣。用能播美于前书，垂名于后世。梁<br>故建宁公琳，洛滨余胄，沂川旧族，立功代邸，效绩中朝。当离乱之辰，总蕃伯<br>之任。尔乃轻躬殉主，以身许国，实追踪于往彦，信踵武于前修。而天厌梁德，<br>尚思匡继，徒蕴包胥之念，终遘苌弘之眚。洎王业光启，鼎祚有归，于是远迹山<br>东，寄命河北。虽轻旅臣之叹，犹怀客卿之礼。感兹知己，忘此捐躯。至使身没<br>九泉，头行万里。诚复马革裹尸，遂其生平之志，原野暴骸，会彼人臣之节。然<br>身首异处，有足悲者。封树靡卜，良可怆焉。<br>玚早簉末僚，预参下席，降薛君之吐握，荷魏公之知遇。是用沾巾雨袂，痛<br>可识之颜；回肠疾首，切犹生之面。伏惟圣恩博厚，明诏爰发，赦王经之哭，许<br>田横之葬。玚虽刍贱，窃亦有心。琳经莅寿阳，颇存遗爱；曾游江右，非无旧德。<br>比肩东阁之吏，继踵西园之宾，愿归彼境，还修窀穸。庶孤坟既筑，或飞衔土之<br>燕；丰碑式树，时留堕泪之人。近故旧王绾等已有论牒，仰蒙制议，不遂所陈。<br>昔廉公告逝，即肥川而建营域；叔孙云亡，仍芍陂而植楸槚。由此言之，抑有<br>其例。不使寿春城下，唯传报葛之人；沧洲岛上，独有悲田之客。昧死陈祈，伏<br>待刑宪。<br>陵嘉其志节，又明彻亦数梦琳求首，并为启陈主而许之。仍与开府主簿刘韶<br>慧等持其首还于淮南，权瘗八公山侧，义故会葬者数千人。玚等乃间道北归，别<br>议迎接。寻有扬州人茅智胜等五人密送丧柩达于邺，赠十五州诸军事、扬州刺史、<br>侍中、特进、开府、录尚书事，谥曰忠武王，葬给辒辌车。<br>琳体貌闲雅，立发委地，喜怒不形于色。虽无学业，而强记内敏，军府佐史<br>千数，毕识其姓名。刑罚不滥，轻财爱士，得将卒之心。少为将帅，屡经丧乱，<br>雅有忠义之节。虽本图不遂，齐人亦以此重之，待遇甚厚。及败为陈军所执，吴<br>明彻欲全之，而其下将领多琳故吏，争来致请，并相资给，明彻由此忌之，故及<br>于难。当时田夫野老，知与不知，莫不为之歔欷流泣。观其诚信感物，虽李将军<br>之恂恂善诱，殆无以加焉。<br>琳十七子，长子敬，在齐袭王爵，武平末通直常侍。第九子衍，隋开皇中开<br>府仪同三司，大业初，卒于渝州刺史。<br>张彪，不知何许人，自云家本襄阳，或云左卫将军、衡州刺史兰钦外弟也。<br>少亡命在若邪山为盗，颇有部曲。临城公大连出牧东扬州，彪率所领客焉。始为<br>防阁，后为中兵参军，礼遇甚厚。及侯景将宋子仙攻下东扬州，复为子仙所知。<br>后去子仙，还入若邪义举，征子仙不捷，仍走向剡。<br>赵伯超兄子棱，为侯景山阴令，去职从彪。后怀异心，伪就彪计，请酒为盟，<br>引刀子披心出血自歃，彪信之，亦取刀刺血报之。刀始至心，棱便以手案之，望<br>入彪心，刀斜伤得不深。棱重取刀刺彪，头面被伤顿绝。棱谓已死，因出外告彪<br>诸将，言已杀讫，欲与求富贵。彪左右韩武入视，彪已苏，细声谓曰：“我尚活，<br>可与手。”于是武遂诛棱。彪不死，复奉表元帝，帝甚嘉之。<br>及侯景平，王僧辩遇之甚厚，引为爪牙，与杜龛相似，世谓之张、杜。贞阳<br>侯践位，为东扬州刺史，并给鼓吹。室富于财，昼夜乐声不息。剡令王怀之不从，<br>彪自征之。留长史谢岐居守。会僧辩见害，彪不自展拔。时陈文帝已据震泽，将<br>及会稽，彪乃遣沈泰、吴宝真还州，助岐保城。彪后至，泰等反与岐迎陈文帝入<br>城。彪因其未定，逾城而入。陈文帝遂走出，彪复城守。沈泰说陈文帝曰：“彪<br>部曲家口并在香岩寺，可往收取。”遂往尽获之。彪将申进，密与泰相知，因又<br>叛彪，彪复败走，不敢还城。据城之西山楼子，及暗得与弟昆仑、妻杨氏去。犹<br>左右数人追随，彪疑之皆发遣，唯常所养一犬名黄苍在彪前后，未曾舍离。乃还<br>入若邪山中。沈泰说陈文帝遣章昭达领千兵重购之，并图其妻。彪眠未觉，黄苍<br>惊吠劫来，便啮一人中喉即死。彪拔刀逐之，映火识之，曰：“何忍举恶。卿须<br>我者但可取头，誓不生见陈蒨。”劫曰：“官不肯去，请就平地。”彪知不免，<br>谓妻杨呼为乡里曰：“我不忍令乡里落佗处，今当先杀乡里然后就死。”杨引颈<br>受刀，曾不辞惮。彪不下刀，便相随下岭到平处。谓劫曰：“卿须我头，我身不<br>去也。”呼妻与诀，曰：“生死从此而别，若见沈泰、申进等为语曰，功名未立，<br>犹望鬼道相逢。”劫不能生得，遂杀彪并弟，致二首于昭达。黄苍号叫彪尸侧，<br>宛转血中，若有哀状。昭达进军，迎彪妻便拜，称陈文帝教迎为家主。杨便改啼<br>为笑，欣然意悦，请昭达殡彪丧。坟冢既毕，黄苍又俯伏冢间，号叫不肯离。杨<br>还经彪宅，谓昭达曰：“妇人本在容貌，辛苦日久，请暂过宅庄饰。”昭达许之。<br>杨入屋，便以刀割发毁面，哀哭恸绝，誓不更行。陈文帝闻之，叹息不已，遂许<br>为尼。后陈武帝军人求取之，杨投井决命。时寒，比出之垂死，积火温燎乃苏，<br>复起投于火。<br>彪始起于若邪，兴于若邪，终于若邪。及妻犬皆为时所重异。杨氏，天水人，<br>散骑常侍皦之女也。有容貌，先为河东裴仁林妻，因乱为彪所纳。彪友人吴中陆<br>山才嗟泰等翻背，刊吴昌门为诗一绝曰：“田横感义士，韩王报主臣，若为留意<br>气，持寄禹川人。”<br>论曰：忠义之道，安有常哉？善言者不必能行，蹈之者恒在所忽。江子一、<br>胡僧祐，太清之季，名宦盖微。江则自致亡躯，胡亦期之殒命，然则贞劲之节，<br>岁寒自有性也。文盛克终有鲜，诗人得所诫焉。子春战乃先鸣，幽通有助，及乎<br>梁州之败，而以濯足为尤。杜氏终致覆亡，亦云图墓之咎。吉凶之光，二者岂易<br>知乎？王琳乱朝忠节，志雪仇耻，然天方相陈，义难弘济，斯则大厦落构，岂一<br>木所能支也？张彪一遇何怀，死而后已；唯妻及犬，义悉感人。记传所陈，何以<br>加此？异乎！<br><hr>
