<h4>《史部·南史·卷四十二  列传第三十二》<b class="x">作者：李延寿</b></h4>
<br>◎齐高帝诸子上<br>齐高帝十九男：昭皇后生武帝、豫章文献王嶷，谢贵嫔生临川献王映、长沙<br>威王晃，罗太妃生武陵昭王晔，任太妃生安成恭王暠，陆修仪生鄱阳王锵、晋熙<br>王钅求，袁修容生桂阳王铄，何太妃生始兴简王鉴、宜都王铿，区贵人生衡阳王<br>钧，张淑妃生江夏王锋、河东王铉，李美人生南平王锐。第九、第十三、第十四、<br>第十七皇子早亡，衡阳王钧出继高帝兄元王后。<br>豫章文献王嶷，字宣俨，高帝第二子也。宽仁弘雅，有大成之量，高帝特钟<br>爱焉。仕宋为尚书左户郎，钱唐令。高帝破薛索儿，改封西阳，以先爵赐嶷，为<br>晋寿县侯。后为武陵内史。时沈攸之赕，伐荆州界内诸蛮，遂反五溪，禁断鱼盐，<br>群蛮怨怒。酉溪蛮王田头拟杀攸之使，攸之责赕千万，头拟输五百万，发气死。<br>其弟娄侯篡立，头拟子田都走入獠中。于是蛮部大乱，抄掠至都城下，嶷遣队主<br>张英儿击破之。田都自獠中请立，而娄侯亦归附。嶷诛娄侯于郡狱，命田都继其<br>父，蛮众乃安。入为宋顺帝骠骑从事中郎。诣司徒袁粲，粲谓人曰：“后来佳器<br>也。”<br>高帝在领军府，嶷居青溪宅。苍梧王夜中微行，欲掩袭宅内，嶷令左右舞刀<br>戟于中庭，苍梧从墙间窥见已有备，乃去。高帝忧危既切，腹心荀伯玉劝帝度江<br>北起兵。嶷谏曰：“主上狂凶，人不自保，单行道路，易以立功，外州起兵，鲜<br>有克胜，于此立计，万不可失。”及苍梧殒，高帝报嶷曰：“大事已判，汝明可<br>早入。”顺帝即位，转侍中，总宫内直卫。沈攸之之难，高帝入朝堂，嶷出镇东<br>府，加冠军将军。及袁粲举兵夕，丹阳丞王逊告变，先至东府，嶷遣帐内军主戴<br>元孙二千人随薛道深等俱至石头，焚门之功，元孙预焉。先是王蕴荐部曲六十人<br>助为城防，实以为内应也。嶷知蕴怀贰，不给其仗，散处外省。及难作搜检，皆<br>已亡去。上流平后，武帝自寻阳还。嶷出为都督、江州刺史。以定策功，改封永<br>安县公。仍徙镇西将军、都督、荆州刺史。时高帝作辅，嶷务存约省，停府州仪<br>迎物。及至州，坦怀纳善，侧席思政。王俭与嶷书曰：“旧楚萧条，仍岁多故，<br>政荒人散，实须缉理。公临輗甫尔，英风惟穆，江汉来苏，八荒慕义，庾亮以来，<br>荆州无复此政。古人云‘期月有成’，而公旬日成化，岂不休哉！”初，沈攸之<br>欲聚众，开人相告，士庶坐执役者甚众。嶷至镇，一日遣三千余人，见囚五岁刑<br>以下不连台者，皆原遣。以市税重，多所宽假。百姓甚悦。禅让之间，武帝欲速<br>定大业，嶷依违其事，默无所言。建元元年，高帝即位，赦诏未至，嶷先下令蠲<br>除部内升明二年以前逋负。迁侍中、尚书令、都督、扬州刺史、骠骑大将军、开<br>府仪同三司，封豫章郡王。<br>会魏军动，诏以嶷为南蛮校尉、荆、湘二州刺史，都督八州。寻给油络侠望<br>车。二年，给班剑二十人。其夏，于南蛮园东南开馆立学，上表言状。置生三十<br>人，取旧族父祖位正佐台郎年二十五以下十五以上补之。置儒林参军一人，文学<br>祭酒一人，劝学从事二人。行释菜礼。以谷过贱，听人以米当口钱，优评斛一百。<br>义阳劫帅张群亡命积年，鼓行为贼，义阳、武陵、天门、南平四郡界被其残破，<br>沈攸之连讨不禽，末乃首用之。攸之起事，群从下郢，于路先叛，结寨于三溪，<br>依据深险。嶷遣中兵参军虞欣祖为义阳太守，使降意诱纳之，厚为礼遗，于坐斩<br>首，其党皆散，四郡获安。入为中书监、司空、扬州刺史，都督二州，侍中如故，<br>加兵置佐，以前军临川王映府文武配司空。嶷以将还都，修廨宇及路陌，东归部<br>曲不得赍府州物出城。发江津，士女观送数千人，皆垂泣。嶷发江陵，感疾，至<br>都未瘳，上深忧虑，为之大赦，三年六月壬子赦令是也。疾愈，上幸东府，设金<br>石乐，使乘舆至宫六门。<br>武帝即位，进位太尉，增置兵佐，解侍中，增班剑三十人。建元中，武帝以<br>事失旨，高帝颇有代嫡之意。而嶷事武帝恭悌尽礼，未尝违忤颜色，故武帝友爱<br>亦深。性至孝，高帝崩，哭泣过度，眼耳皆出血。<br>永明元年，领太子太傅，解中书监。宋武以来，州郡秩俸及杂供给，多随土<br>所出，无有定准。嶷上表请明立定格，班下四方，永为恒制，从之。嶷不参朝务，<br>而言事密谋，多见信纳。服阕，加侍中。宋元嘉制，诸王入斋阁，得白服裙帽见<br>人主，唯出太极四厢，乃备朝衣。自此以来，此事一断。上与嶷同生相友睦，宫<br>内曲宴，许依元嘉。嶷固辞，不奉敕；唯车驾幸第，乃白服乌纱帽以侍宴焉。至<br>于衣服制度，动皆陈启，事无专制，务从减省，并不见许。又启曰：“北第旧邸，<br>本自甚华，臣往岁作小眠斋，皆补接为办，无乖格制。要是柽柏之华，一时新净，<br>东又有此斋，亦为华屋，而臣顿有二处住止，下情窃所未安。讯访东宫玄圃，乃<br>有柏屋，制甚古拙，臣乃欲坏取以奉太子，非但失之于前，且补接既多，不可见<br>移，亦恐外物或为异论，不审可有垂许送东府斋理不？”上答曰：“见别纸，汝<br>劳疾，亦复那得不动，何意为作烦长启事。”竟不从。三年，文惠太子讲《孝经》<br>毕，嶷求解太傅，不许。嶷常虑盛满，又因言宴求解扬州授竟陵王子良，上终不<br>许，曰：“毕汝一世，无所多言。”<br>武帝即位后，频发诏拜陵，不果行，遣嶷拜陵。还过延陵季子庙，观沸井，<br>有水牛突部伍，直兵执牛推问，嶷不许，取绢一疋，横系牛角，放归其家。政在<br>宽厚，故得朝野欢心。四年，唐宇之贼起，嶷启上曰：“此段小寇，出于凶愚，<br>天网宏罩，理不足论。但圣明御世，幸甚不尔。比藉声听，皆云有由而然。但顷<br>小大士庶，每以小利奉公，不顾所损者大。挞籍检功巧督血卩简小塘，藏丁匿口，<br>凡诸条制，实长怨府。此目前交利，非天下大计。一室之中，尚不可精，宇宙之<br>内，何可周洗？公家何尝不知人多巧，古今政以不可细碎，故不为耳。为此者实<br>非乖理，但识理者百不有一。陛下弟儿大臣，犹不能伏理，况复天下，悠悠万品？<br>怨积聚党，凶迷相类，止于一处，何足不除，脱复多所，便成纭纭。”上答曰：<br>“欺巧那可容！宋世混乱，以为是不蚊蚁，何足为忧，至今都应散灭。吾政恨其<br>不辩大耳，亦何时无亡命邪。”后乃诏听复籍注。<br>是时武帝奢侈，后宫万余人，宫内不容，太乐、景第、暴室皆满，犹以为未<br>足。嶷后房亦千余人。颖川荀丕献书于嶷，极言其失，嶷咨嗟良久，为书答之，<br>又为之减遣。<br>丕，字令哲，后为荆州西曹书佐，长史王秀与其书，题之云“西曹荀君。”<br>丕报书曰：“第五之位，不减骠骑，亦不知西曹何殊长史！且人之处世，当以德<br>行称著，何遽以一爵高人邪？相如不见屈于渑池，毛遂安受辱于郢都？造敌临事，<br>仆必先于二子，未知足下之贵，足下之威，孰若秦、楚两王？仆以德为宝，足下<br>以位为宝，各宝其宝，于此敬宜。”于是直题云“长史王君。”时尚书令王俭当<br>朝，丕又与俭书曰：“足下建高人之名，而不显高人之迹，将何以书于齐史哉？”<br>及南郡纲纪启荆州刺史随王子隆，请罪丕，丕自申乃免。又上书极谏武帝，言甚<br>直，帝不悦，丕竟于荆州狱赐死。徐孝嗣闻其死，曰：“丕纵有罪，亦不应杀，<br>数千年后，其如竹帛何！”<br>五年，进位大司马。八年，给皂轮车。寻加中书监，固让。嶷身长七尺八寸，<br>善持容范，文物卫从，礼冠百僚。每出入殿省，皆瞻望严肃。自以地位隆重，深<br>怀退素，北宅旧有园田之美，乃盛修理之。武帝尝问临川王映居家何事乐，映曰：<br>“政使刘瓛讲《礼》，顾瑽讲《易》，朱广之讲《庄》、《老》，臣与二三诸彦<br>兄弟友生时复击赞，以此为乐。”上大赏之。他日谓嶷曰：“临川为善，遂至于<br>斯。”嶷曰：“此大司马公之次弟，安得不尔！”上仍以玉如意指嶷曰：“未若<br>皇帝之次弟为善最多也。”嶷常戒诸子曰：“凡富贵少不骄奢，以约失之者鲜矣。<br>汉世以来，侯王子弟，以骄恣之故，大者灭身丧族，小者削夺邑地，可不戒哉！”<br>称疾不利住东城，累求还第，令世子子廉代镇东府。上数幸嶷第，宋长宁陵隧道<br>出第前路，上曰：“我便是入他家墓内寻人。”乃徙其表阙骐驎于东冈。骐驎及<br>阙，形势甚巧，宋孝武于襄阳致之，后诸帝王陵皆模范，而莫及也。<br>永明末，车驾数游幸，唯嶷陪从。上尝出新林苑，同辇夜归，至宫门，嶷下<br>辇辞出，上曰：“今夜行，无使为尉司所呵也。”嶷对曰：“京辇之内，皆属臣<br>州，愿陛下不垂过虑。”上幸笑，赐以魏所送毡车。每幸第，不复屏人，敕外监<br>曰：“我往大司马第，是还家耳。”嶷妃庾氏，尝有疾，瘳，上大嶷邸，后堂设<br>金石乐，宫人毕至。登桐台，使嶷著乌纱帽，极日尽欢，敕嶷备家人之礼。嶷谓<br>上曰：“古来言愿陛下寿比南山，或称万岁，此殆近貌言。如臣所怀，实愿陛下<br>极寿百年亦足矣。”上曰：“百年复何可得，止得东西一百，于事亦济。”因相<br>执流涕。<br>十年，上封嶷诸子。旧例王子封千户，嶷欲五子俱封，启减，人五百户。其<br>年疾笃，表解职，不许，赐钱五百万营功德。薨，年四十九。其日上视疾，至薨<br>乃还宫。诏敛以衮冕之服，温明秘器，大鸿胪持节护丧事，太官朝夕送祭奠，大<br>司马、太傅二府文武悉停过葬。诏赠假黄钺、都督中外诸军事、丞相、扬州牧，<br>绿綟绶，具九服锡命之礼，侍中、大司马、太傅、王如故。给九旒鸾辂，黄屋<br>左纛，虎贲班剑百人，蒨辌车，前后部羽葆、鼓吹。丧葬送仪，并依汉东平王<br>苍故事。<br>嶷临终，召子子廉、子恪曰：“吾无后，当共相勉励，笃睦为先。才有优劣，<br>位有通塞，运有富贫，此自然理，无足以相陵侮。勤学行，守基业，修闺庭，尚<br>闲素，如此足无忧患。圣主储皇及诸亲贤，亦当不以吾没易情也。三日施灵，惟<br>香火、盘水、干饭、酒脯、槟榔而已，朔望菜食一盘，加以甘果，此外悉省。葬<br>后除灵，可施吾常所乘舆扇伞。朔望时节，席地香火、盘水、酒脯、干饭、槟榔<br>便足。棺器及墓中勿用余物为后患也。朝服之外，唯下铁环刀一口。作冢每令深，<br>一一依格，莫过度也。后堂楼可安佛，供养外国二僧，余皆如旧。与汝游戏后堂<br>船乘，吾所乘牛马，送二宫及司徒。服饰衣裘，悉为功德。”子廉等号泣奉行。<br>武帝哀痛特至，蔬食积旬。太官朝送祭奠，敕王融为铭，云：“半岳摧峰，<br>中河坠月。”帝流涕曰：“此正吾所欲言也。”至其年十二月，乃举乐宴朝臣。<br>乐始举，上便歔欷流涕。嶷薨后，第库无见钱，武帝敕货杂物服饰数百万，起集<br>善寺，月给第见钱百万，至上崩乃省。<br>嶷性泛爱，不乐闻人过失，左右投书相告，置靴中，竟不视，取火焚之。斋<br>库失火，烧荆州还资，评直三千余万，主局各杖数十而已。嶷薨后，忽见形于沈<br>文季曰：“我未应便死，皇太子加膏中十一种药，使我摐不差，汤中复加药一种，<br>使利不断。吾已诉先帝，先帝许还东邸，当判此事。”因胸中出青纸文书示文季<br>曰：“与卿少旧，因卿呈上。”俄失所在。文季秘而不传，甚惧此事；少时，太<br>子薨。又尝见形于第后园，乘腰舆，指麾处分，呼直兵，直兵无手板，左右授一<br>玉手板与之，谓曰：“橘树一株死，可觅补之。”因出后园阁，直兵倒地，仍失<br>手板。<br>群吏中南阳乐蔼、彭城刘绘、吴郡张稷，最被亲礼。蔼与竟陵王子良笺，欲<br>率荆、江、湘三州僚吏建碑，托中书侍郎刘绘营办。蔼又与右率沈约书，请为文。<br>约答曰：“郭有道，汉末之匹夫，非蔡伯喈不足以偶三绝。谢安石素族之台辅，<br>时无丽藻，迄乃有碑无文。况文献王冠冕彝伦，仪刑宇内，自非一代辞宗，难或<br>与此。约闾闬鄙人，名不入第，欻酬今旨，便是以礼许人，闻命惭颜，已不觉汗<br>之沾背也。”建武中，第二子子恪托约及太子詹事孔珪为文。<br>妃庾氏，有女功妇德，嶷甚重之。宋时，武帝及嶷位宦尚轻，家又贫薄，庾<br>氏常彻己损身，以相营奉。兄弟每行来公事，晚还饥疲，躬营饮食，未尝不迎时<br>先办。虽丰俭随事，而香净适口。穆皇后不自营，又不整洁，上亦以此贵之。又<br>不妒忌，嶷倍加敬重。嶷薨后，少时亦亡。<br>子廉，字景蔼。初，嶷养鱼复侯子响为嗣子，子廉封永新侯，子响还本，子<br>廉为世子，位淮陵太守，太子中舍人，前将军，善抚诸弟。十一年卒，赠侍中，<br>谥哀世子。<br>子元琳嗣。梁武受禅，诏曰：“豫章王元琳、故竟陵王昭胄子同，齐氏宗国，<br>高、武嫡胤，宜祚井邑，以传于后。降封新淦侯。”<br>子廉弟子恪，字景冲，永明中，以王子封南康县侯。年十二，和从兄司徒竟<br>陵王子良《高松赋》，卫军王俭见而奇之。<br>建武中，为吴郡太守。及大司马王敬则于会稽反，奉子恪为名，而子恪奔走，<br>未知所在。始安王遥光劝上并诛高、武诸子孙，于是并敕竟陵王昭胄等六十余人<br>入永福省，令太医煮椒二斛，并命办数十具棺材，谓舍人沈徽孚曰：“椒熟则一<br>时赐死。”期三更当杀之。会上暂卧，主书单景隽启依旨毙之，徽孚坚执曰：<br>“事须更审。”尔夕三更，子恪徒跣奔至建阳门。上闻惊觉曰：“故当未赐诸侯<br>命邪？”徽孚以答。上抚床曰：“遥光几误人事。”及见子恪，顾问流涕，诸侯<br>悉赐供馔。以子恪为太子中庶子。<br>东昏即位，为侍中。中兴二年，为相国谘议参军。梁天监元年，降爵为子，<br>位司徒左长史。子恪与弟子范等尝因事入谢，梁武帝在文德殿引见，谓曰：“夫<br>天下之宝，本是公器，苟无期运，虽有项籍之力，终亦败亡。宋孝武为性猜忌，<br>兄弟粗有令名者，无不因事鸩毒，所遗唯景和。至朝臣之中疑有天命而致害者，<br>枉滥相继。于时虽疑卿祖，无如之何。如宋明帝本为庸常被免，岂疑得全。又复<br>我于时已年二岁，彼岂知我应有今日？当知有天命者非人所害，害亦不能得。我<br>初平建康城，朝廷内外皆劝我云：‘时代革异，物心须一，宜行处分。’我于时<br>依此而行，谁谓不可？政言江左以来，代谢必相诛戮，此是伤地和气，国祚例不<br>灵长。此是一义。二者，齐、梁虽曰革代，义异往时。我与卿兄弟宗属未远，卿<br>勿言兄弟是亲，人家兄弟自有周旋者不周旋者，况五服之属邪？齐业之初，亦是<br>甘苦共尝，腹心在我，卿兄弟年少，理当不悉。我与卿兄弟便是情同一家，岂当<br>都不念此，作行路事？此是二义。且建武屠灭卿门，我起义兵，非惟自雪门耻，<br>亦是为卿兄弟报仇。卿若能在建武、永元之时拨乱反正，我虽起樊、邓，岂得不<br>释戈推奉？我今为卿报仇，且时代革异，望卿兄弟尽节报我耳。且我自藉丧乱，<br>代明帝家天下，不取卿家天下。昔刘子舆自称成帝子，光武言：‘假使成帝更生，<br>天下亦不复可得，况子舆乎？’梁初人劝我相诛灭者，我答之犹如向言：‘若苟<br>有天命，非我所杀，若其无运，何忽行此？政是示无度量。’曹志亲是魏武帝孙，<br>入事晋武，为晋室忠臣。此即卿事例。卿是宗室，情义异他，方坦然相期，小待<br>自当知我寸心。”又文献王时内斋直帐阉人赵叔祖，天监初入台为斋帅，在寿光<br>省。武帝呼问曰：“汝比见北第诸郎不？若见道我此意：今日虽是革代，情同一<br>家；但今盘石未立，所以未得用诸郎。非唯在我未宜，我亦是欲使诸郎得安耳。<br>但闭门高枕，后自当见我心。”叔祖即出具宣敕意。<br>子恪普通三年累迁都官尚书，四年转吏部。大通二年，出为吴郡太守，卒官。<br>谥曰恭子。子恪兄弟十六人并入梁，有文学者子恪、子质、子显、子云、子晖。<br>子恪常谓所亲曰：“文史之事，诸弟备之矣，不烦吾复牵率。但退食自公，无过<br>足矣。”子恪亦涉学，颇属文，随弃其本，故不传文集。<br>子恪次弟子操，封泉陵侯。王侯出身，官无定准，素姓三公长子一人为员外<br>郎。建武中，子操解褐为给事中。自此齐末皆以为例。永泰元年，兄南康侯子恪<br>为吴郡太守，避王敬则难归，以子操为吴郡太守。永元中，为黄门郎。<br>子操弟子范，字景则，齐永明中封祁阳县侯，拜太子洗马。天监初降爵为子，<br>位司徒主簿。丁所生母忧去职。子范有孝性，居丧以毁闻。服阕，累迁大司马南<br>平王从事中郎。王爱文学士，子范偏被恩遇，常曰：“此宗室奇才也。”使制<br>《千字文》，其辞甚美。王命记室蔡远注释之。自是府中文笔皆使具草。后为临<br>贺王正德长史。正德迁丹阳尹，复为正德信威长史，领尹丞。历官十余年，不出<br>蕃府，而诸弟并登显列，意不能平。及是为《到府笺》曰：“上蕃首僚，于兹再<br>忝，河南雌伏，自此重叨。老少异时，盛衰殊日，虽佩恩宠，还羞年鬓。”子范<br>少与弟子显、子云才名略相比，而风采容止不逮，故宦途有优劣。每读《汉书·<br>杜缓传》云：“六弟五人至大官，唯中弟钦官不至，最知名。”常吟讽之，以况<br>己也。后为秘书监。简文即位，召为光禄大夫，加金章紫绶。以逼贼不拜。其年<br>葬简皇后，使制哀策，文理哀切。帝谓武林侯萧谘曰：“此段庄陵万事零落，唯<br>哀册尚有典刑。”敕赉米千石。子范无居宅，寻卒于招提寺僧房。贼平，元帝追<br>赠金紫光禄大夫，谥曰文。前后文集三十卷。子滂、确并少有文章，简文在东宫<br>时，尝与邵陵王数诸萧文士，滂、确并预焉。<br>滂位中军宣城王记室，先子范卒。确司徒右长史。魏平江陵，入长安。<br>滂弟乾，字思惕，容止雅正，性恬简，善隶书，得叔父子云之法。九岁，补<br>国子《周易》生，祭酒袁昂深敬重之。仕梁为宣城王谘议参军。陈武帝镇南徐州，<br>引为司空从事中郎。及受命，永定元年，除给事黄门侍郎。时熊昙朗在豫章，周<br>迪在临川，留异在东阳，陈宝应在建安，共相连结，闽中豪帅，立寨自保。武帝<br>患之，令乾往，谕以逆顺，谓曰：“昔陆贾南征，赵佗归顺；随何奉使，黥布来<br>臣。追想清风，仿佛在目，卿宜勉建功名，不烦更劳师旅。”乾至，示以逆顺，<br>所在款附。其年，就除建安太守。<br>天嘉二年，留异反，陈宝应助之，又资周迪兵粮，出寇临川，因逼建安。乾<br>单使临郡，不能守，乃弃郡以避宝应。时闽中宰守并受宝应署置，乾独不屈，徙<br>居郊野。及宝应平，都督章昭达以闻，文帝甚嘉之，超授五兵尚书。卒，谥静子。<br>子显，字景阳，子范弟也。幼聪慧，嶷偏爱之。七岁，封宁都县侯，梁天监<br>初，降为子。位太尉录事参军。<br>子显身长八尺，状貌甚雅，好学，工属文。尝著《鸿序赋》，尚书令沈约见<br>而称曰：“可谓明道之高致，盖《幽通》之流也。”又采众家《后汉》考正同异，<br>为一家之书。又启撰齐史，书成表奏，诏付秘阁。累迁邵陵王友。后除黄门郎。<br>中大通二年，迁长兼侍中。梁武帝雅爱子显才，又嘉其容止吐纳，每御筵侍<br>坐，偏顾访焉。尝从容谓曰：“我造《通史》，此书若成，众史可废。”子显对<br>曰：“仲尼赞《易》道，黜《八索》；述职方，除九丘。圣制符同，复在兹日。”<br>时以为名对。三年，以本官领国子博士。武帝制《孝经义》，未列学官，子显在<br>职，表置助教一人，生十人。又启撰武帝集并《普通北伐记》。迁国子祭酒，加<br>侍中，于学递述武帝《五经义》，迁吏部尚书，侍中如故。<br>子显风神洒落，雍容闲雅，简通宾客，不畏鬼神。性爱山水，为《伐社文》<br>以见其志。饮酒数斗，颇负才气。及掌选，见九流宾客不与交言，但举扇一捴而<br>已，衣冠窃恨。然简文素重其为人，在东宫时，每引与促宴。子显尝起更衣，简<br>文谓坐客曰：“常闻异人间出，今日始见，知是萧尚书。”其见重如此。出为吴<br>兴太守。卒时年四十九，诏赠侍中、中书令。及请谥，手敕曰：“恃才傲物，宜<br>谥曰骄。”子显尝为《自序》，其略云：“余为邵陵王友，忝还京师，远思前比，<br>即楚之屈、宋，梁之严、邹。追寻平生，颇好辞藻，虽在名无成，求心已足。若<br>乃登高目极，临水送归，风动春朝，月明秋夜，早雁初莺，开花落叶，有来斯应，<br>每不能已也。且前代贾、傅、崔、马、邯郸、缪、路之徒，并以文章显，所以屡<br>上歌颂，自比古人。天监六年，始预九日朝宴，稠人广坐，独受旨云：‘今云物<br>甚美，卿将不斐然赋诗，诗既成，又降旨曰：‘可谓才子。’余退谓人曰：一顾<br>之恩，非望而至，遂方贾谊何如哉，未易当也。每有制作，特寡思功，须其自来，<br>不以力构。少来所为诗赋，则《鸿序》一作，体兼众制，文备多方，颇为好事所<br>传，故虚声易远。”子显所著《后汉书》一百卷，《齐书》六十卷，《普通北伐<br>记》五卷，《贵俭传》三卷，文集二十卷。子序、恺并少知名。序太清中位中庶<br>子，卒。恺太子家令。<br>恺才学誉望，时论以方其父。简文在东宫早引接之。时中庶子谢嘏出守建安，<br>于宣猷堂饯饮，并召时才赋诗，同用十五剧韵。恺诗先就，其辞又美。简文与湘<br>东王令曰：“王筠本自旧手，后进有萧恺可称，信为才子。”先是太学博士顾野<br>王奉令撰《玉篇》，简文嫌其书详略未当，以恺博学，于文字尤善，使更与学士<br>删改。太清中，卒于侍中。子显弟子云。<br>子云，字景乔，年十二，齐建武四年，封新浦县侯。自制拜章，便有文采。<br>梁天监初，降爵为子。及长，勤学有文藻，弱冠撰《晋书》，至年二十六，书成<br>百余卷，表奏之，诏付秘阁。子云性沉静，不乐仕进，风神闲旷，任性不群。夏<br>月对宾客，恒自裸袒。而兄弟不睦，乃至吉凶不相吊问，时论以此少之。<br>年三十，方起家为秘书郎，迁太子舍人，撰《东宫新记》奏之，敕赐束帛。<br>累迁丹阳郡丞。湘东王绎为丹阳尹，深相赏好，如布衣之交。中大通三年，为临<br>川内史，在郡以和理称，入吏悦之。还除散骑常侍。历侍中，国子祭酒。<br>梁初，郊庙未革牲牷，乐辞皆沈约撰，至是承用。子云启宜改之，敕答曰：<br>“此是主者守株，宜急改也。”仍使子云撰定。敕曰：“郊庙歌辞，应须典诰大<br>语，不得杂用子史文章浅言。而沈约所撰，亦多舛谬。”子云作成，敕并施用。<br>子云善草隶，为时楷法，自云善效钟元常、王逸少，而微变字体。尝答敕云：<br>“臣昔不能拔赏，随时所贵，规摹子敬，多历年所。年二十六著《晋史》，至<br>《二王列传》，欲作论草隶法，言不尽意，遂不能成，略指论飞白一事而已。十<br>许年，始见《敕旨论书》一卷，商略笔状，洞彻字体，始变子敬，全范元常。逮<br>尔以来，自觉功进。”其书迹雅为武帝所重，帝尝论书曰：“笔力劲骏，心手相<br>应，巧逾杜度，美过崔寔，当与元常并驱争先。”其见赏如此。出为东阳太守。<br>百济国使人至建邺求书，逢子云为郡，维舟将发。使人于渚次候之，望船三十许<br>步，行拜行前。子云遣问之，答曰：“侍中尺牍之美，远流海外，今日所求，唯<br>在名迹。”子云乃为停船三日，书三十纸与之，获金货数百万。性吝，自外答饷<br>不书好纸，好事者重加赂遗，以要酬答。<br>太清元年，复为侍中、国子祭酒。二年，侯景寇逼，子云逃人间。三年，宫<br>城失守，奔晋陵，馁卒于显云寺僧房，年六十三。所著《晋书》一百一十卷，<br>《东宫新记》二十卷。<br>子特，字世达，早知名，亦善草隶，时人比之卫恒、卫瓘。武帝尝使特书，<br>及奏，帝曰：“子敬之迹不及逸少，萧特之书遂逼于父。”位太子舍人，海盐令，<br>坐事免。先子云卒，遗启简文求为墓志铭，帝为制铭焉。<br>子云弟子晖，字景光，少涉学，亦有文才。性恬静，寡嗜欲。尝预重云殿听<br>制讲《三慧经》，退为《讲赋》奏之，甚见赏。卒于骠骑长史。<br><hr>
