<h4>《史部·南史·卷五十四  列传第四十四》<b class="x">作者：李延寿</b></h4>
<br>○梁简文帝诸子元帝诸子<br>简文二十子。王皇后生哀太子大器、南郡王大连。陈淑容生寻阳王大心。左<br>夫人生南海王大临、安陆王大春。谢夫人生浏阳公大雅。张夫人生新兴王大庄。<br>包昭华生西阳王大钧。范夫人生武宁王大威。褚修华生建平王大球。陈夫人生义<br>安王大昕。朱夫人生绥建王大挚。其临川王大款、桂阳王大成、汝南王大封、乐<br>良王大圜，并不知母氏。潘美人生皇子大训，早亡无封，其余不知不载。<br>哀太子大器，字仁宗，简文嫡长子也。中大通三年，封宣城郡王。太清二年<br>十月，侯景寇建邺，敕太子为台内大都督。三年五月，简文即位。六月癸酉，立<br>为皇太子。大宝二年八月，景废简文，将害太子。时景党称景命召之，太子方讲<br>《老子》，将下床而刑人掩至。太子颜色不变，徐曰：“久知此事，嗟其晚耳。”<br>刑者将以衣带绞之，太子曰：“此不能见杀。”乃指系帐竿下绳，命取绞之而绝。<br>时年二十八。<br>太子性宽和，兼神用端嶷，在贼中每不屈意。左右窃问其故，答曰：“贼若<br>未须见杀，虽复陵慠呵叱，其终不敢言。若见害时至，虽一日百拜，无益于死。”<br>问者又曰：“官今忧逼而神貌怡然，未喻此意。”答曰：“吾自度死必在贼前，<br>若诸叔外来，平夷羯寇，必前见杀，然后就死。若其遂开拓上流，必先见杀，后<br>取富贵。何能以无益之愁，横忧必死之命？”景之西上，扌隽太子同行，及败归，<br>船往往相失。所乘船入枞阳浦，舟中腹心并劝因此入北，太子曰：“自国家丧败，<br>志不图生。主上蒙尘，宁忍违离？吾今若去，乃是叛父，非谓避贼。天下岂有无<br>父之国？”便涕泗呜咽，命即前进。贼以太子有器度，每惮之。恐为后患，故先<br>及祸。承圣元年四月，追谥哀太子，祔太庙阴室。<br>寻阳王大心，字仁恕，简文第二子也。幼而聪朗，善属文。中大通四年，以<br>皇孙封当阳县公。大同元年，为都督、郢州刺史，时年十三。简文以其幼，戒之<br>曰：“事无大小，悉委行事。”大心虽不亲州务，发言每合于理，众皆惊服。太<br>清元年，为云麾将军、江州刺史。贪冒财贿，不能绥接百姓。二年，侯景寇都，<br>大心招集士卒，兴上流诸军赴援宫阙。三年，台城陷，上甲侯萧韶南奔宣密诏，<br>加散骑常侍，进号平南将军。大宝元年，封寻阳王。初，历阳太守庄铁以城降侯<br>景，既而又奉其母来奔。大心以铁旧将，厚为其礼，军旅之事，悉以委之，以为<br>豫章内史。景数遣军西上寇抄，大心辄令铁击破之，禽其将赵加娄，贼不能进。<br>时鄱阳王范率众弃合肥，屯于栅口，待援兵总集，欲俱进。大心闻之，遣要范西<br>上，以盆城处之，廪馈甚厚，欲与戮力共除祸难。会铁据豫章反，大心令中兵参<br>军韦约讨之，铁败乞降。鄱阳世子嗣，先与铁善，乃谓范曰：“昔与铁游处，其<br>人才略从横，若降江州，必不全其首领，请援之。”乃遣将侯瑱救铁，夜破韦约<br>等营。大心大惧，于是二蕃衅起。景将任约略地至盆城，大心遣司马韦质拒战败<br>绩。时帐下犹有勇士千余人，咸说曰：“既无粮储，难以守固，若轻骑往建州，<br>以图后举，策之上也。”其母陈淑容不从，抚胸恸哭，大心乃止，遂与约和。二<br>年，将遇害，绕床谓贼厢公王僧贵曰：“我以全州归命，何忍相苦？”乃见射而<br>殒。<br>临川王大款，字仁师，简文第三子也。初封石城县公，位中书侍郎。太清三<br>年，简文即位，封江夏郡王。大宝元年，奔江陵，湘东王承制，改封临川王。魏<br>克江陵，遇害。<br>南海王大临，字仁宣，简文帝第四子也。大同二年，封宁国县公。少而敏慧。<br>年十一，遭左夫人忧，哭泣毁瘠，以孝闻。后入国学，明经射策甲科，拜中书侍<br>郎，迁给事黄门侍郎。十一年，长兼侍中，出为琅邪、彭城二郡太守。侯景乱，<br>屯端门都督城南诸军事。大宝元年，封南海郡王，出为都督、东扬州刺史，又除<br>吴郡太守。时张彪起义于会稽，吴人陆令公、颍川庾孟卿等，劝大临投之。大临<br>曰：“彪若成功，不藉我力；如其挠败，以我说焉，不可往也。”二年，遇害。<br>南郡王大连，字仁靖，简文第五子也。少俊爽，能属文。举止风流，雅有巧<br>思，妙达音乐，兼善丹青。大同二年，封临城县公。七年，与南海王俱入国学，<br>并射策甲科，皆拜中书侍郎。十年，武帝幸朱方，大连与兄大临并从。武帝问曰：<br>“汝等习骑不？”对曰：“臣等未奉诏，不敢辄习。”敕令给马试之。大连兄弟<br>据鞍往还，各得驰骤之节。帝大悦，即赐所乘马。及为启谢，辞又甚美。帝他日<br>谓简文曰：“昨见大临、大连，风韵可爱，足慰吾老年。”迁给事黄门侍郎，转<br>侍中。太清元年，出为东扬州刺史。侯景入寇建邺，大连率众四万来赴。及台城<br>没，援军散，还东扬州。会稽丰沃，粮仗山积，东人惩景苛虐，咸乐为用，而大<br>连恒沉湎于酒。宋子仙攻之，大连弃城走，追及于信安县，大连犹醉弗之觉。于<br>是三吴悉为贼有。大宝元年，封南郡王。贼遣将赵伯超、刘神茂来攻。大连专委<br>部将留异，以城应贼，大连弃走，为贼所获。侯景以为江州刺史。二年，遇害。<br>安陆王大春，字仁经，简文第六子也。少博涉书记，善吹笙。天性孝谨，体<br>貌瑰伟，腰带十围。大同六年，封西丰县侯，拜中书侍郎。后为宁远将军，知石<br>头戍军事。侯景内寇，大春奔京口。随邵陵王入援，战于钟山。军败，肥大不能<br>行，为贼所获。大宝元年，封安陆郡王，出为东扬州刺史。二年，遇害。<br>桂阳王大成，字仁和，简文第八子也。初封新淦公。太清三年，简文即位，<br>封山阳郡王。大宝元年，奔江陵。湘东王承制，改封桂阳王。大成性甚凶粗，兼<br>便弓马。至江陵，被甲夜出，人谓为劫，斫之，遂失左髻。魏克江陵，遇害。<br>汝南王大封，字仁睿，简文第九子也。初封临汝公。太清三年，简文即位，<br>封宜都郡王。大宝元年，奔江陵。湘东王承制，封汝南王。魏克江陵，遇害。<br>浏阳公大雅，字仁风，简文第十二子也。大同九年，封浏阳县公。少聪警，<br>美姿仪，特为武帝所爱。台城陷，大雅犹命左右格战。贼至渐众，乃自缒而下，<br>发愤感疾薨。<br>新兴王大庄，字仁礼，简文第十三子也。性躁动。大同元年，封高唐县公。<br>大宝元年，封新兴郡王，位南徐州刺史。二年，遇害。<br>西阳王大钧，字仁博，简文第十四子也。性厚重，不妄戏弄。年七岁，武帝<br>尝问读何书，对曰学《诗》。因令讽诵，即诵《周南》，音韵清雅。帝重之，因<br>赐王羲之书一卷。大宝元年，封西阳郡王，位丹阳尹。二年，监扬州，遇害。<br>武宁王大威，字仁容，简文第十五子也。美风仪，眉目如画。大宝元年，封<br>武宁郡王。二年，为丹阳尹，遇害。<br>皇子大训，字仁德，简文第十六子也。少而脚疾，不敢蹑履。太清三年，未<br>封而亡，年十岁。<br>建平王大球，字仁玉，简文帝第十七子也。大宝元年，封建安郡王。性明慧<br>夙成。初，侯景围台城，武帝素归心释教，每发誓愿，恒云：“若有众生应受诸<br>苦，衍身代当。”时大球年甫七岁，闻而惊，谓母曰：“官家尚尔，儿安敢辞？”<br>乃六时礼佛，亦云：“凡有众生应获苦报，悉大球代受。”其早慧如此。二年，<br>遇害。<br>义安王大昕，字仁朗，简文帝第十八子也。年四岁，母陈夫人卒，便哀毁有<br>若成人，晨夕涕泣，眼为之伤。及武帝崩，大昕奉慰简文，呜噎不自胜，左右莫<br>不掩泣。大宝元年，封义安郡王。二年，遇害。<br>绥建王大挚，字仁瑛，简文第十九子也。幼雄壮有胆气，及台城陷，乃叹曰：<br>“大丈夫会当灭虏属。”妳媪惊掩其口，曰：“勿妄言，祸将及。”大挚笑曰：<br>“祸至非由此。”大宝元年，封。二年，遇害。<br>乐良王大圜，简文第二十子也。大宝元年，封。后入周。仕隋，位内史侍郎。<br>元帝诸子。徐妃生忠壮世子方等。王贵嫔生贞惠世子方诸、始安王方略。袁<br>贵人生愍怀太子方矩。夏贵妃生敬皇帝。自余不显。<br>忠壮世子方等，字实相，元帝长子也。少聪敏，有俊才，善骑射，尤长巧思。<br>性爱林泉，特好散逸。尝著论曰：“人生处世，如白驹过隙耳。一壶之酒，足以<br>养性；一箪之食，足以怡形。生在蒿蓬，死葬沟壑，瓦棺石椁，何以异兹。吾尝<br>梦为鱼，因化为鸟。方其梦也，何乐如之；及其觉也，何忧斯类！良由吾之不及<br>鱼鸟者远矣。故鱼鸟飞浮，任其志性；吾之进退，恒在掌握。举首惧触，摇足恐<br>堕。若使吾终得与鱼鸟同游，则去人间如脱屣耳。”初，徐妃以嫉妒失宠，方诸<br>母王氏以冶容幸嬖。及王夫人终，元帝归咎徐妃，方等意不自安。元帝闻之，又<br>恶方等。方等益惧，故述此论以申其志。<br>时武帝年高，欲见诸王长子。元帝遣方等，方等欣然升舟，冀免忧辱。行至<br>繇水，遇侯景乱；元帝召之，方等启曰：“昔申生不爱其死，方等岂顾其生？”<br>元帝省书叹息，知无还意，乃配步骑一万，使援台城。贼每来攻，方等必身当矢<br>石。城陷，方等归荆州，收集士马，甚得众和。元帝始叹其能。方等又劝修筑城<br>栅，以备不虞。既成，楼雉相望，周回七十余里。元帝观之甚悦，入谓徐妃曰：<br>“若更有一子如此，吾复何忧！”徐妃不答，垂泣而退。元帝忿之，因疏其秽行<br>榜于大阁，方等入见，益以自危。时河东王为湘州刺史，不受令。方等求征之，<br>元帝谓曰：“汝有水厄，深宜慎之。”拜为都督，令南讨。方等临行，谓所亲曰：<br>“吾此段出征，必死无二，死而获所，吾岂爱生？”及至麻溪，军败溺死，求尸<br>不得。元帝闻之心喜，不以为戚。后追思其才，赠侍中、中军将军、扬州刺史，<br>谥忠壮世子，并招魂以葬之。方等注范晔《后汉书》，未就。所撰《三十国春秋》<br>及《笃静子》行于世。<br>元帝即位，改谥武烈世子。封子庄为永嘉王。及魏克江陵，庄年甫七岁，为<br>人家所匿。后王琳迎送建邺。及敬帝立，出质于齐。敬帝太平二年，陈武帝将受<br>禅，王琳请庄于齐以主梁嗣，自盆城济江。二月，即帝位于郢州，年号天启，置<br>百官。王琳总其军国。明年，庄为陈人所败，其御史中丞刘仲威奉以奔寿阳，遂<br>入齐。齐武平元年，授特进、开府仪同三司，封梁王。齐朝许以兴复，竟不果而<br>齐亡，庄在邺饮气而死。<br>贞惠世子方诸，字明智，元帝第二子也。幼聪警博学，明《老》、《易》，<br>善谈玄，风采清越，特为元帝所爱，母王氏又有宠。及方等败后，元帝谓曰：<br>“不有所废，其何以兴？勿以汝兄为念。”因拜中抚军将军以自副。又出为郢州<br>刺史，镇江夏，以鲍泉为行事。时元帝遣徐文盛与侯景将任约相持，方诸年十五，<br>童心未革，恃文盛在近，不恤军政，日与鲍泉蒱酒为乐。侯景知之，乃遣其宋子<br>仙从间道袭之。百姓奔告，方诸与鲍泉并不信，曰：“文盛大军在下，虏安得来？”<br>始命闭门，贼已入城。方诸方踞泉腹，以五色毦辫其须。子仙执方诸以归。王僧<br>辩军至蔡洲。景遂害之。元帝追谥贞惠世子。<br>愍怀太子方矩，字德规，元帝第四子也。少勤学，美容止。初封南安侯。太<br>清初，累迁侍中，中卫将军。元帝承制，拜王太子，改名元良。承圣元年十一月<br>丙子，立为皇太子。及升储位，昵狎群下，好著微服。尝入朝，公服中著碧丝布<br>裤，抠衣高，元帝见之大怪，遣尚书周弘正责之，因使太子师弘正。佗日，弘正<br>谒见，元帝问曰：“太子比颇受卿导不？”对曰：“太子圣德，乃未极日新，幸<br>无大过。”帝曰：“卿以我父子，故未直言，从容之间，无失和峤之对。”便有<br>废立计。未及行而江陵丧亡。遇害。太子聪颖，凶暴猜忍，俱有元帝风。敬帝承<br>制，追谥愍怀太子。<br>始安王方略，元帝第十子，贞惠世子母弟也。母王氏，王琳之次姊。元帝即<br>位，拜贵嫔，次妹又为良人，并蒙宠幸，方略益钟爱。侯景乱，元帝结好于魏，<br>方略年数岁便遣入关。元帝亲送近畿，执手歔欷，既而旋驾忆之，赋诗曰：“如<br>何吾幼子，胜衣已别离？十日无由宴，千里送远垂。”至长安即得还，赠遣甚厚。<br>江陵丧亡，遇害。贵嫔、良人并更诞子，未出阁，无封失名。<br>论曰：简文提挈寇戎，元帝崎岖危乱，诸子之备践艰棘，盖时运之所钟乎？<br>忠烈以干蛊之材，出冢嗣之任，竟亦当年摈落，通塞亦云命也，哀哉！<br><hr>
