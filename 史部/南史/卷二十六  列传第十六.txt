<h4>《史部·南史·卷二十六  列传第十六》<b class="x">作者：李延寿</b></h4>
袁湛（弟豹豹子淑淑兄子顗顗从弟粲顗弟子彖彖从弟昂马仙琕昂子君正君正子枢宪君正弟敬泌）袁湛，字士深，陈郡阳夏人也。祖耽，晋历阳太守，父质，琅邪内史，并知名。湛少与弟豹并为从外祖谢安所知，安以其兄子玄女妻湛。宋武帝起兵，以为镇军谘议参军。以从征功，封晋宁县五等男。义熙十二年，为尚书右仆射。武帝北伐，湛兼太尉，与兼司空尚书范泰奉九命礼拜授武帝，帝冲让。湛等随军至洛阳，住柏谷坞。泰议受使未毕，不拜晋帝诸陵，湛独至五陵展敬，时人美之。初，陈郡谢重，王胡之外孙也，于诸舅敬礼多阙。重子绚，湛之甥也，尝于公坐慢湛，湛正色谓曰：“汝便是两世无渭阳情。”绚有愧色。十四年，卒，赠左光禄大夫。文帝即位，以后父赠侍中，以左光禄大夫，开府仪同三司，谥曰敬公。大明三年，孝武幸籍田，经湛墓，遣使致祭，增守墓五户。子淳，淳子植，并早卒。湛弟豹，字士蔚，好学博闻，善谈雅俗。每商较古今，兼以诵咏，听者忘疲。为御史中丞时，鄱阳县侯孟怀玉上母檀拜国太夫人，有司奏许。豹以妇人从夫爵，怀玉父大司农绰见居列卿，妻不宜从子。奏免尚书右仆射刘柳等官，诏并赎论。后为丹阳尹，太尉长史。义熙九年，卒官。以参伐蜀谋，追封南昌县五等子。子淑。淑，字阳源，少有风气，年数岁，伯父湛谓人曰：“此非凡儿。”至十余岁，为姑夫王弘所赏，博涉多通，不为章句学。文采遒艳，从横有才辩。彭城王义康命为司徒祭酒。义康不好文学，虽外相礼接，意好甚疏。从母兄刘湛欲其附己，而淑不为改意，由是大相乖失。淑乃赋诗曰：“种兰忌当门，怀璧莫向楚。楚少别玉人，门非植兰所。”寻以久疾免官。元嘉二十六年，累迁尚书吏部郎。其秋大举北侵，从容曰：“今当席卷赵、魏，检玉岱宗，愿上《封禅书》一篇。”文帝曰：“盛德之事，我何足以当之。”出为始兴王浚征北长史、南东海太守。淑始到府，浚引见谓曰：“不意舅遂垂屈佐？”淑答曰：“朝廷遣下官，本以光公府望也。”还为御史中丞。时魏军南伐至瓜步，文帝使百官议防御之术，淑上议，其言甚诞。淑喜夸，每为时人所嘲。始兴王浚尝送钱三万饷淑，一宿复遣人追取，谓为使人谬误，欲以戏淑。淑与浚书曰：“闻之前志曰，‘七年之中，一与一夺，义士犹或非之’。况密迩旬次，何其裒益之亟也！窃恐二三诸侯，有以观大国之政。”迁太子左卫率。元凶将为逆，其夜淑在直，呼淑及萧斌等，流涕告以“明旦当行大事，望相与戮力”。淑、斌并曰：“自古无此，愿加善思。”劭怒，斌惧曰：“谨奉令。”淑叱之曰：“卿便谓殿下真有是邪？殿下幼时尝患风，或是疾动耳。”劭愈怒，因问曰：“事当克不？”淑曰：“居不疑之地，何患不克？但既克之后，为天地所不容，大祸亦旋至耳。”劭左右引淑衣曰：“此是何事，而可言罢。”劭因起，赐淑等裤褶，又就主衣取锦，裁三尺为一段，又中裂之，分斌与淑及左右，使以缚裤褶。淑出还省，绕床至四更乃寝。劭将出，已与萧斌同载，呼淑甚急，淑眠终不起。劭停车奉化门，催之相续。徐起至车后，劭使登车，辞不上。劭命左右杀之于奉化门外槐树下。劭即位，追赠太常。孝武即位，赠侍中、太尉，谥曰忠宪公。又诏淑及徐湛之、江湛、王僧绰、卜天兴四家长给禀。淑文集传于世。诸子并早卒。兄洵，吴郡太守，谥曰贞。洵子顗。顗，字国章，初为豫州主簿，累迁晋陵太守，袭南昌县五等子。大明末，拜侍中，领前军将军。时新安王子鸾以母嬖有盛宠，太子在东宫多过，上微有废太子立子鸾之意，从容言之。顗盛称太子好学，有日新之美。帝怒，振衣而入，顗亦厉色而出。左丞徐爰言于帝，请宥之，帝意解。后帝又以沈庆之才用不多，言论颇相嗤毁，顗又陈庆之忠勤有干略，堪当重任。由是前废帝深感顗，庆之亦怀其德。景和元年诛群公，欲引进顗，任以朝政，迁为吏部尚书，封新涂县子。俄而意趣乖异，宠待顿衰，始令顗与沈庆之、徐爰参知选事；寻复反以为罪，使有司纠奏，坐白衣领职。从幸湖熟，往反数日不被命，顗虑祸求出，乃除建安王休仁安西长史。休仁不行，即以顗为领宁蛮校尉、雍州刺史，加都督。顗舅蔡兴宗谓曰：“襄阳至恶，岂可冒邪？”顗曰：“白刃交前，不救流矢。今日之行，本愿生出彪口。且天道辽远，何必皆验？如其有征，当修德以禳之。”于是狼狈上路，恒虑见追。后至寻阳，曰：“今知免矣。”与邓琬款狎过常，每清闲必尽日穷夜。顗与琬人地本殊，众知其有异志矣。及至襄阳，使刘胡缮修兵械，会明帝定大事，进顗号右将军。遣荆州典签邵宰乘驿还江陵，道由襄阳。顗反意定，而粮仗未足，欲且奉表于明帝。顗子秘书丞戩曰：“一奉表疏，便为彼臣，以臣伐君，于义不可。”顗从之。顗诈云被太皇太后令，使其起兵。便建牙驰檄，奉劝晋安王子勋即大位，与琬书使勿解甲。子勋即位，进顗号安北将军，加尚书左仆射。顗本无将略，在军中未尝戎服，语不及战阵，唯赋诗谈议而已，不能抚接诸将。刘胡每论事，酬对甚简，由此大失人情，胡常切齿恚恨。胡以南军未至，军士匮乏，就顗换襄阳之资。顗答曰：“都下两宅未成，方应经理，不可损彻。”又信往来之言，言都下米贵，斗至数百，以为不劳攻伐，行自离散，于是拥甲以待之。明帝使顗旧门生徐硕奉手诏譬顗曰：“卿未经为臣，今追踪窦融，犹未晚也。”及刘胡叛走不告顗，顗至夜方知，大怒，骂曰：“今年为小子所误。”呼取飞燕，谓其众曰：“我当自出追之。”因又遁走。至鹊头，与戍主薛伯珍及其所领数千，步取青林，欲向寻阳。夜止山间宿，杀马劳将士。顗顾伯珍曰：“我举八州以谋王室，未一战而散，岂非天邪？非不能死，岂欲草间求活，望一至寻阳，谢罪主上，然后自刎耳。”因慷慨叱左右索节，无复应者。及旦，伯珍请求间言，乃斩顗首诣钱溪马军主襄阳俞湛之降。湛之因斩伯珍并送首以为己功。明帝忿顗违叛，流尸于江，弟子彖收瘗于石头后冈。后废帝即位，方得改葬。顗子戩、昂。戩为黄门侍郎，戍盆城。寻阳败，伏诛。粲，字景倩，洵弟子也。父濯，扬州秀才，早卒。粲幼孤，祖哀之，名之曰愍孙。伯叔并当世荣显，而愍孙饥寒不足。母琅邪王氏，太尉长史诞之女也。躬事绩纺，以供朝夕。愍孙少好学，有清才。随伯父洵为吴郡，拥弊衣读书，足不逾户。其从兄顗出游，要愍孙，愍孙辄称疾不动。叔父淑雅重之，语子弟曰：“我门不乏贤，愍孙必当复三公。”或有欲与顗婚，顗父洵曰：“顗不堪，政可与愍孙婚耳。”愍孙在坐，流涕起出。早以操行见知，宋孝武即位，稍迁尚书吏部郎，太子右卫率，侍中。孝建元年，文帝讳日，群臣并于中兴寺八关斋，中食竟，愍孙别与黄门郎张淹更进鱼肉食。尚书令何尚之奉法素谨，密以白孝武，孝武使御史中丞王谦之纠奏，并免官。大明元年，复为侍中，领射声校尉，封兴平县子。三年，坐纳山阴人丁承文货，举为会稽郡孝廉，免官。五年，为左卫将军，加给事中。七年，转吏部尚书，左卫如故。其年，皇太子冠，上临宴东宫，与颜师伯、柳元景、沈庆之等并摴蒱，愍孙劝师伯酒，师伯不饮，愍孙因相裁辱曰：“不能与佞人周旋。”师伯见宠于上，上常嫌愍孙寒素陵之，因此发怒曰：“袁濯儿不逢朕，员外郎未可得也，而敢以寒士遇物！”将手刃，命引下席。愍孙色不变，沈、柳并起谢，久之得释。出为海陵太守。废帝即位，愍孙在郡，梦日堕其胸上，因惊。寻被征管机密，历吏部尚书，侍中，骁卫将军。愍孙峻于仪范，废帝倮之迫使走，愍孙雅步如常，顾而言曰：“风雨如晦，鸡鸣不已。”明帝泰初元年，为司徒左长史、南东海太守。愍孙清整有风操，自遇甚高，尝著《妙德先生传》以续嵇康《高士传》，后以自况曰：“有妙德先生，陈国人也。气志深虚，姿神清映，性孝履顺，栖冲业简，有舜之遗风。先生幼夙多疾，性疏懒，无所营尚。然九流百氏之言，雕龙谈天之艺，皆泛识其大归，而不以成名。家贫尝仕，非其好也。混其声迹，晦其心用，席门常掩，三迳裁通。虽扬子寂寞，严叟沉冥，不是过也。修道遂志，终无得而称焉。”又尝谓周旋人曰：“昔有一国，国中一水，号曰狂泉，国人饮此水无不狂，唯国君穿井而汲，独得无恙。国人既并狂，反谓国主之不狂为狂，于是聚谋共执国主，疗其狂疾。水艾针药，莫不必具，国主不任其苦，于是到泉所酌水饮之，饮毕便狂，君臣大小其狂若一，众乃欢然。我既不狂，难以独立，比亦欲试饮此水矣。”幼慕荀奉倩为人，孝武时求改名粲，不许；至明帝立，乃请改为粲，字景倩。其外孙王筠又云：“明帝多忌讳，反语袁愍为‘殒门’，帝意恶之，乃令改焉。”二年，迁领军将军，仗士三十人入六门。其年，徙中书令，领太子詹事。三年，转尚书仆射，寻领吏部。五年，加中书令，又领丹阳尹。粲负才尚气，爱好虚远，虽位任隆重，不以事务经怀。独步园林，诗酒自适。家居负郭，每杖策逍遥，当其意得，悠然忘反。郡南一家颇有竹石，粲率尔步往，亦不通主人，直造竹所，啸咏自得。主人出，语笑款然。俄而车骑羽仪并至门，方知是袁尹。又尝步屟白杨郊野间，道遇一士大夫，便呼与酣饮，明日此人谓被知顾，到门求进。粲曰：“昨饮酒无偶，聊相要耳。”竟不与相见。尝作五言诗，言“访迹虽中宇，循寄乃沧洲”。盖其志也。七年，为尚书令。初，粲忤于孝武，其母候乘舆出，负塼叩头流血，塼碎伤目。自此后，粲与人语，有误道眇目者，辄涕泣弥日。尝疾，母忧念，昼寝，梦见父容色如平生，与母语曰：“愍孙无忧，将为国家器，不患沉没。但恐富贵，终当倾灭耳。”母未尝言及。粲贵重，恒惧倾灭，乃以告之，粲故自挹损。明帝临崩，粲与褚彦回、刘勔并受顾命，加班剑二十人，给鼓吹一部。后废帝即位，加兵五百人。元徽元年，丁母忧，葬竟，摄令亲职，加卫将军，不受。性至孝，居丧毁甚，祖日及祥，诏卫军断客。二年，桂阳王休范为逆，粲扶曳入殿，诏加兵自随，府置佐吏。时兵难危急，贼已至南掖门，诸将意沮，咸莫能奋。粲慷慨谓诸将帅曰：“寇贼已逼，而众情离阻，孤子受先帝顾托，本以死报，今日当与诸护军同死社稷。”因命左右被马，辞色哀壮。于是陈显达等感激出战，贼即平殄。事宁，授中书监，即本号开府仪同三司，领司徒。以扬州解为府，固不肯移。三年，徙尚书令，卫军、开府如故，并固辞，服终乃受命。加侍中，进爵为侯，又不受。时粲与齐高帝、褚彦回、刘彦节递日入直，平决万机。粲闲默寡言，不肯当事，主书每往谘决，或高咏对之。时立一意，则众莫能改。素寡往来，门无杂宾，闲居高卧，一无所接。谈客文士，所见不过一两人。顺帝即位，迁中书监，司徒、侍中如故。齐高帝既居东府，故使粲镇石头。粲素静退，每有朝命，逼切不得已，然后方就。及诏移石头，即便顺旨。有周旋人解望气，谓粲曰：“石头气甚凶，往必有祸。”粲不答。又给油络通幰车，仗士五十人入殿。时齐高帝方革命，粲自以身受顾托，不欲事二姓，密有异图。刘彦节宋氏宗室，前湘州刺史王蕴太后兄子，素好武事，并虑不见容于齐高帝，皆与粲结，诸将帅黄回、任候伯、孙昙瓘、王宜兴、彭文之、卜伯兴等并与粲合。升明元年，荆州刺史沈攸之举兵反，齐高帝自诣粲，粲称疾不见。粲宗人袁达以为不宜示异同。粲曰：“彼若劫我入台，便无辞以拒，一如此，不复得出矣。”时齐高帝入屯朝堂，彦节从父弟领军将军韫入直门下省，卜伯兴为直阁，黄回诸将皆率军出新亭。粲克日谋矫太后令，韫、伯兴率宿卫兵攻齐高帝于朝堂，回率军来应，彦节、候伯等并赴石头。事泄。先是，齐高帝遣将薛深、苏烈、王天生等领兵戍石头，云以助粲，实御之也。又令腹心王敬则为直阁，与伯兴共总禁兵。王蕴闻彦节已奔，叹曰：“今年事败矣。”乃狼狈率部曲向石头，薛深等据门射之。蕴谓粲已败，乃便散走。齐高帝以报敬则，敬则诛韫并伯兴，又遣军主戴僧静向石头助薛深自仓门入。时粲与彦节等列兵登东门，僧静分兵攻府西门，彦节与儿逾城出。粲还坐，列烛自照，谓其子最曰：“本知一木不能止大厦之崩，但以名义至此耳。”僧静挺身暗往，奋刀直前欲斩之。子最觉有异，大叫抱父乞先死。兵士人人莫不陨涕。粲曰：“我不失忠臣，汝不失孝子。”仍求笔作启云：“臣义奉大宋，策名两毕，今便归魂坟垅，永就山丘。”僧静乃并斩之。初，粲大明中与萧惠开、周朗同车行，逢大<舟行>开驻车，惠开自照镜曰：“无年可仕。”朗执镜长久曰：“视死如归。”粲最后曰：“当至三公而不终。”至是如言。最，字文高，时年十七，既父子俱殒，左右分散，任候伯等其夜并自新亭赴石头，其后皆诛。粲小儿数岁，乳母将投粲门生狄灵庆。灵庆曰：“吾闻出郎君者有厚赏，今袁氏已灭，汝匿之尚谁为乎？”遂抱以首。乳母号泣呼天曰：“公昔于汝有恩，故冒难归汝，奈何欲杀郎君以求小利？若天地鬼神有知，我见汝灭门。”此儿死后，灵庆常见儿骑大<宁毛>狗戏如平常。经年余，斗场忽见一狗走入其家，遇灵庆于庭噬杀之，少时妻子皆没。此狗即袁郎所常骑也。齐永明元年，武帝诏曰：“袁粲、刘彦节并与先朝同奖宋室，沈攸之于景和之世特有乃心，虽末节不终，而始诚可录。岁月弥往，宜沾优隆。”于是并命改葬。粲省事莫嗣祖，粲常所委信，与刘彦节等宣密谋。至是齐高帝问曰：“汝知袁粲谋逆，何不启？”嗣祖曰：“小人无识，曲蒙袁公厚恩，实不仰负，今日就死分甘。官若赐性命，亦不忍背粲而独生也。”戴僧静劝杀之。帝曰：“彼各为其主。”遂赦焉，用为省事。历朝所赏。梁豫章王直新出阁，中旨用嗣祖为师。彖，字伟才，顗弟觊之子也。觊好学美才，早有清誉，仕宋位武陵内史。彖少有风气，善属文及谈玄，举秀才，历诸王府参军，不就。觊临终与兄顗书曰：“史公才识可喜，足慰先基矣。”史公，彖小字也。及顗见诛，宋明帝投尸江中，不许敛葬。彖与旧奴一人，微服求尸，四十余日乃得，密瘗石头后冈，身自负土。怀其文集，未尝离身。明帝崩后，乃改葬顗。从叔司徒粲、祖舅征西将军蔡兴宗并器之。仕宋为齐高帝太傅相国主簿，秘书丞。仕齐为中书郎，兼太子中庶子。又以中书郎兼御史中丞。坐弹谢超宗简奏依违，免官。后拜庐陵王谘议。时南郡江陵县人苟蒋之弟胡之妇，为曾口寺沙门所淫，夜入苟家，蒋之杀沙门，为官司所检，蒋之列家门秽行，欲告则耻，欲忍则不可，实己所杀，胡之列又如此，兄弟争死。江陵令宗躬启州，荆州刺史庐江王求博议。彖曰：“夫迅寒急节，乃见松筠之操；危机迥构，方识贞孤之风。窃以蒋之、胡之杀人，原心非暴，辩谳之日，友于让生，事怜左右，义哀行路。昔文举引谤，获漏疏纲，蒋之心迹，同符古人，若陷以深刑，实伤为善。”由是蒋之兄弟免死。累迁太子中庶子，出为冠军将军，监吴兴郡事。彖性刚固，以微言忤武帝，又薄王晏为人，晏请交不答。武帝在便殿用金柄刀子翦瓜，晏在侧曰：“外闻有金刀之言，恐不宜用此物。”帝穷问所以，晏曰：“袁彖为臣说之。”上衔怒良久。彖到郡，坐过用禄钱，免官付东冶。彖妹为竟陵王子良妃，子良世子昭胄时年八岁，见武帝而形容惨悴，帝问其故，昭胄流涕曰：“臣舅负罪，今在尚方，臣母悲泣不食已积日，臣所以不宁。”帝曰：“特为儿赦之。”既而帝游孙陵，望东冶，曰：“冶中有一好贵囚。”数日，与朝臣幸冶，履行库藏，因宴饮，赐囚徒酒肉，敕见彖与语，明日释之。后为侍中。彖充腴异众，每从射雉郊野，数人推扶，乃能徒步。幼而母卒，养于伯母王氏，事之如亲，闺门孝义。隆昌元年卒，谥靖子。彖宗人廓之，字思度，宏之曾孙也。父景隽，宋世为淮南太守，以非罪见诛。廓之终身不听音乐，布衣蔬食，足不出门，示不臣于宋，时人以比晋之王裒。颜延之见其幼时，叹曰：“有子如袁廓足矣。”齐国建，方出仕，稍至殿中郎，王俭、柳世隆倾心待之。为太子洗马。于时何涧亦称才子，为文惠太子作《杨畔歌》，辞甚侧丽，太子甚悦。廓之谏曰：“夫《杨畔》者，既非典雅，而声甚哀思，殿下当降意《箫》《韶》，奈何听亡国之响？”太子改容谢之。昂，字千里，雍州刺史顗之子也，顗败，藏于沙门。沙门将以出关，关吏疑非常人，沙门杖而语之，遂免。或云，顗败时，昂年五岁，乳媪携抱匿于庐山，州郡于野求之，于乳媪匿所见一彪，因去，遂免。会赦得出，犹徙晋安。在南唯勤学，至元徽中听还，时年十五。初顗败传首建邺，藏于武库，以漆题顗名以为志，至是始还之。昂号恸呕血，绝而复苏，以泪洗所题漆字皆灭，人以为孝感。葬讫，更制服庐于墓次，从兄彖常抚视抑譬之。昂容质修伟，冠绝人伦，以父亡不以理，终身不听音乐。后与彖同见从叔司徒粲，粲谓彖曰：“昂幼孤而能至此，故知名器自有所在。”仕齐为王俭镇军府功曹史。俭后为丹阳尹，于后堂独引见昂，指北堂谓曰：“卿必居此。”累迁黄门郎。昂本名千里，齐永明中，武帝谓曰：“昂昂千里之驹，在卿有之。今改卿名为昂，即字千里。”后为卫军武陵王长史。丁母忧，哀毁过礼，服未除而从兄彖卒。昂幼孤，为彖所养，乃制期服。人有怪而问之，昂致书以喻之曰：窃闻礼由恩断，服以情申，故小功他邦，加制一等，同爨有緦，明之典籍。孤子夙以不天，幼倾乾荫，资敬未奉，过庭莫承，藐藐冲年，未达朱紫。从兄提养训教，示以义方，每假其谈价，虚其声誉，得及人次，实亦有由。兼开拓房宇，处以华旷，同财共有，恣其取足，尔来三十余年。怜受之至，言无异色，姊妹孤侄，成就一时。笃念之深，在终弥固，此恩此爱，毕壤不追。既情若同生，而服为诸从，言心即事，实未忍安。昔马棱与从弟毅同居，毅亡，棱为心服三年。由也之不除丧，亦缘情而致制。虽识不及古，诚怀感慕。常愿千秋之后，从服期齐。不图门衰祸集，一旦草土，残息复罹今酷。寻惟恸绝，弥剧弥深。今以余喘，欲遂素志，庶寄其罔慕之痛，少伸无已之情。虽礼无明据，乃事有先例。率迷而至，必欲行之。临纸哽咽，言不识次。后为御史中丞。时尚书令王晏弟诩为广州，多纳赇货，昂依事劾奏，不惮权家，当时号为正直。初，昂为洗马，明帝为领军，钦昂风素，频降驾焉。及践阼，奏事多留与语，谓曰：“我昔以卿有美名，亲经相诣。”昂答曰：“陛下在田之日，遂蒙三顾草庐。”帝甚悦。寻出为豫章内史，丁所生母忧去职。以丧还，江路风潮暴骇，昂乃缚衣著柩，誓同沉溺。及风止，余船皆没，唯昂船获全，咸谓精诚所致。葬讫，起为吴兴太守。永元年，梁武帝起兵，州郡望风皆降，昂独拒境。帝手书喻之曰：夫祸福无门，兴亡有数，天之所弃，人孰能匡？机来不再，图之宜早。顷藉听道路，承欲狼顾一隅，既未喻雅怀，聊申往意。独夫狂悖，振古未闻，穷凶极虐，岁月滋甚。天未绝齐，圣明启运，亿兆有赖，百姓来苏。吾荷任前驱，扫除京邑，屠溃之期，当不云远。兼荧惑出端门，太白入氐室，天文表于上，人事符于下，不谋同契，实在兹辰。且范岫、申胄久荐诚款，各率所守，仍为掎角；而足下欲以区区之郡，御堂堂之师，根本既倾，枝叶安附？今竭力昏主，未足为忠；家门屠灭，非所谓孝。忠孝俱尽，将欲何依？去就之宜，幸加详择。昂答曰：都史至辱诲，承藉以众论，谓仆有勤王之举，兼蒙诮责，独无送款。循复严旨，若临万仞。三吴内地，非用兵之所，况以偏隅一郡，何能为役？近奉敕，以此境多虞，见使安慰。自承麾旆届止，莫不膝袒军门，唯仆一人敢后至者，正以自揆庸素，文武无施，直是陈国贱男子耳。虽欲献心，不增大军之勇；置其愚默，宁沮众帅之威。幸藉将军含弘之大，可得从容以礼。窃以一餐微施，尚复投殒；况食人之禄，而顿志一旦，非唯物议不可，亦恐明公鄙之。建康城平，昂举哀恸哭。时帝使豫州刺史李元履巡抚东土，敕元履曰：“袁昂道素之门，世有忠节，天下须共容之，勿以兵威陵辱。”无履至宣旨，昂亦不请降，开门撤备而已。及至，帝亦不问其过。天监二年，以为后军临川王参军事。昂启谢曰：恩隆绝望之辰，庆集冥心之日，焰灰非喻，荑枯未拟。抠衣聚足，颠狈不胜。臣遍历三坟，备详六典，巡校赏罚之科，洞检生死之律，莫不严五辟于明君之朝，峻三章于圣主之日。是以涂山始会，致防风之诛；酆邑方构，有崇侯之伐。未有缓宪终斮戮之人，赊刑于耐罪之族，出万死入一生如臣者也。推恩及罪，在臣实大，披心沥血，敢乞言之。臣东国贱人，学行何取？既殊鸣雁直木，固无结绶弹冠，徒藉羽仪，易农就仕。往年滥职，守秩东隅，仰属龚行，风驱电掩，当其时也，负鼎图者日至，执玉帛者相望；独在愚臣，顿昏大义，徇鸿毛之轻，忘同德之重。但三吴险薄，五湖交通，屡起田儋之变，每惧殷通之祸，空慕君鱼保境，遂失师涓抱器。后至者斩，臣甘斯戮，明刑徇众，谁曰不然？幸因约法之弘，承解网之宥，犹当降等薪粲，遂乃顿释钳赭。敛骨吹魂，还编黔庶，濯疵荡秽，入楚游陈，天波既洗，云油遽沐。古人有言：非死之难，处死之难。臣之所荷，旷古不书，臣之所死，未知何地。武帝答曰：“朕遗射钩，卿无自外。”寻为侍中，迁吏部尚书。帝谓曰：“齐明帝用卿为黑头尚书，我用卿为白头尚书，良以多愧。”对曰：“臣生四十七年于兹矣，四十以前，臣之自有，七年以后，陛下所养。七岁尚书，未为晚达。”帝曰：“士固不妄有名。”十五年，为尚书左仆射，寻为尚书令。时仆射徐勉势倾天下，在昂处宴，宾主甚欢。勉求昂出内人传杯，昂良久不出，勉苦求之。昂不获已，命出五六人，始至斋阁，昂谓勉曰：“我无少年，老妪并是儿母，非王妃母，便是主大家，今令问讯卿。”勉闻大惊求止，方知昂为贵。昂在朝謇谔，世号宗臣。昭明太子薨，立晋安王纲为皇太子，昂独表言宜立昭明长息欢为皇太孙。虽不见用，擅声朝野。自是告老乞骸骨，不干时务。昂雅有人鉴，游处不杂，入其门者号登龙门。大通中，位司空，大同六年，薨，时年八十。诏即日举哀。初，昂临终遗疏不受赠谥，敕诸子不得言上行状及立铭志，凡有所须，悉皆停省。因复曰：“吾释褐从仕，不期富贵，但官序不失等伦，衣食粗知荣辱，以此阖棺，无惭乡里。往忝吴兴，属在昏明之际，既暗于前觉，无诚于圣朝，不识天命，甘贻显戮，幸遇殊恩，得全门户。自念负罪私门，阶荣望绝，保存性命，以为幸甚，不谓叨窃宠灵，一至于此。常欲竭诚酬报，申吾乃心，所以朝廷每兴师北代，吾辄启求行。誓之丹款，实非矫言。既庸懦无施，皆不蒙许，虽欲罄命，其议莫从。今日暝目，毕恨泉壤，圣朝遵古，如吾名品，或有追远之恩，脱有赠官，慎勿祗奉。”诸子累表陈奏，诏不许，谥曰穆正公。有集二十卷。初，昂之归梁，有马仙琕者亦以义烈称。仙琕，字灵馥，扶风郿人。父伯鸾，宋冠军司马。仙琕少以果敢闻，父忧毁瘠过礼，负土成坟，手植松柏。仕齐位豫州刺史。梁武起兵，使其故人姚仲宾说之，仙琕先为设酒，乃斩于军门以徇。帝又遣其族叔怀远说之，仙琕曰：“大义灭亲。”又命斩之。怀远号泣，军中为请乃免。武帝至新林，仙琕犹于江西日抄运漕。建康城平，仙琕举哀谓众曰：“我受人任寄，义不容降，今众寡不侔，势必屠灭。公等虽无二心，其如亲老何？我为忠臣，君为孝子，各尽其道，不亦可乎？”于是悉遣城内兵出降，余壮士数十，闭门独守。俄而兵入，围之数十重。仙琕令士皆持满，兵不敢近。日晚乃投弓曰：“诸君但来见取，我义不降。”乃槛送建康，至石头而脱之。帝使待袁昂至俱入，曰：“使天下见二义士。”帝劳之曰：“射钩斩祛，昔人弗忌，卿勿以戮使断运，苟自嫌绝也。”谢曰：“小人如失主犬，后主饲之，便复为用。”帝笑而美之。俄而母卒，帝知其贫，赙给甚厚。仙琕号泣谓弟仲艾曰：“蒙大造之恩，未获上报，今复荷殊泽，当与尔以心力自效耳。”天监四年，师侵魏，仙琕每战，恒冠三军，与诸将论议，口未尝言功。人问其故，仙琕曰：“大丈夫为时所知，当进不求名，退不逃罪，乃平生愿也，何功可论？”为南义阳太守，累破山蛮，郡境清谧。以功封浛洭县伯。迁司州刺史，进号贞威将军。魏豫州人白早生使以悬瓠来降，武帝使仙琕赴之，又遣直阁将军武会超、马广率众为援。仙琕进顿楚王城，遣副将齐苟儿助守悬瓠。魏中山王英攻悬瓠，执齐苟儿，进禽马广送洛阳，仙琕不能救。会超等亦相次退散，魏军进据三关，仙琕坐征还为云骑将军。十年，朐山人杀琅邪太守刘晰，以城降魏，诏假仙琕节讨之。魏徐州刺史卢昶以众十余万赴焉。仙琕累战破走之。进爵为侯，迁豫州刺史，加都督。仙琕自为将及居州郡，能与士卒同劳逸。身衣不过布帛，所居无帏幕衾屏，行则饮食与厮养最下者同。其在边境，常单身潜入敌境，伺知壁垒村落险要处所，攻战多克捷，士卒亦甘心为用，帝雅爱仗之。卒于州，赠左卫将军，谥曰刚。初，仙琕幼名仙婢，及长以婢名不典，乃以玉代女云。子岩夫嗣。昂子君正，字世忠，少聪敏。年数岁，父疾，昼夜不眠，专侍左右。家人劝令暂卧，答曰：“官既未差，眠亦不安。”历位太子庶子。君正美风仪，善自居处，以贵公子早得时誉。为豫章内史。性不信巫邪，有师万世荣称道术，为一郡巫长。君正在郡小疾，主簿熊岳荐之。师云：“须疾者衣为信命。”君正以所著襦与之，事竟取襦，云“神将送与北斗君。”君正使检诸身，于衣里获之，以为乱政，即刑于市而焚神，一郡无敢行巫。迁吴郡太守。侯景乱，率数百人随邵陵王纶赴援，及台城陷，还郡。君正当官莅事有名称，而蓄聚财产，服玩靡丽。贼遣张太墨攻之，新城戍主戴僧易劝令拒守，己以戍兵自外击之，君正不能决。吴人陆映公等惧不济，贼种族其家，劝之迎贼。君正性怯懦，乃送米及牛酒郊迎贼，贼掠夺其财物子女，因是感疾卒。子枢。枢，字践言，美容仪，性沉静，好学，手不释卷。家本显贵，赀产充积，而枢独处率素，傍无交往，非公事未尝出游，荣利之怀淡如也。侯景之乱，枢往吴郡省父疾，丁父忧。时四方扰乱，人求苟免，枢居丧以至孝闻。王僧辩平侯景，镇建邺，衣冠争往造请，枢杜门静居，不求闻达。绍泰中，历吏部尚书、吴兴郡太守。陈永定中，征为侍中，掌选，迁都官尚书，掌选如故。枢博学，明悉旧章。初，陈武帝长女永嗣公主，先适陈留太守钱蒇，生子岊，主及岊并卒于梁时。武帝受命，唯主追封。至是将葬，尚书请议加蒇驸马都尉，并赠岊官。枢议曰：昔王姬下嫁，必适诸侯。同姓为主，闻于《公羊》之说；车服不系，显于诗人之篇。汉氏初兴，列侯尚主，自斯以后，降嫔素族。驸马都尉，置由汉武。或以假诸功臣，或以加于戚属。是以魏曹植表驸马、奉车取为一号。《齐职仪》曰：“凡尚公主，必拜驸马都尉，魏、晋以来，因为瞻准。”盖以王姬之重，庶姓之轻，若不加其等级，宁可合卺而酳？所以假驸马之位，乃崇于皇女也。今公主早薨，伉俪已绝，既无礼数致疑，何须驸马之授？案杜预尚晋宣帝第二女，晋武践阼而主已亡，泰始中追赠公主，元凯无复驸马之号。梁文帝女新安穆公主早薨，天监初，王氏无追拜之事。远近二例，足以校明，无劳此授。今宜追赠宁侯。时议以为当。天嘉三年，为吏部尚书，领丹阳尹。以葬父拜表自解，诏令葬讫停宅视郡事，服阕还职。时仆射到仲举虽参掌选事，铨衡汲引，并出于枢，举荐多会上旨。谨慎周密，清白自居，文武职司，鲜有游其门者。废帝即位，迁尚书左仆射，卒，谥曰简懿。有集十卷行于世。弟宪。宪，字德章，幼聪敏好学，有雅量。梁武帝修建庠序，别开五馆，其一馆在宪宅西，宪常招引诸生与之谈论，新义出人意表，同辈咸嗟服焉。大同八年，武帝撰《孔子正言章句》，诏下国学宣制旨义。宪时年十四，被召为《正言》生，祭酒到溉目送之，爱其神采。国子博士周弘正谓宪父君正曰：“贤子今兹欲策试不？”君正曰“未敢令试。”居数日，君正遣门客岑文豪与宪候弘正，会弘正将升讲坐，弟子毕集，乃延宪入室，授以麈尾，令宪竖义。时谢岐、何妥在坐，弘正谓曰：“二贤虽穷奥赜，得无惮此后生邪？”何、谢乃递起义端，深极理致，宪与往复数番，酬对闲敏。弘正谓妥曰：“恣卿所问，勿以童幼期之。”时观者重沓，宪神色自若，辩论有余，弘正亦起数难，终不能屈。因告文豪曰：“卿还谘袁吴郡，此郎已堪见代博士矣。”时生徒对策，多行贿赂，文豪请具束脩。君正曰：“我岂能用钱为儿买第邪？”学司衔之。及宪试，争起剧难，宪随问抗答，剖析如流。到溉顾宪曰：“袁君正其有后矣。”及君正将之吴郡，溉祖道于征虏亭，谓君正曰：“昨策生，萧敏孙、徐孝克非不解义，至于风神器局，去贤子远矣。”寻举高第，以贵公子选尚南沙公主，即梁简文帝女也。大同元年，释褐秘书郎，迁太子舍人。侯景寇逆，宪东之吴郡。寻丁父忧，哀毁过礼。陈武帝作相，除司徒户曹，初谒，遂抗礼长揖。中书令王劢谓宪曰：“卿何矫众，不拜录公？”宪曰：“于理不应致拜。”卫尉赵知礼曰：“袁生举止详中，故有陈、汝之风。”陈受命，授中书侍郎，兼散骑常侍。与黄门郎王瑜使齐，数年不遣，天嘉初乃还。太建三年，累迁御史中丞，羽林监。时豫章王叔英不奉法度，逼取人马，宪依事劾奏，免叔英。自是朝野严惮。宪详练朝章，尤明听断，至有狱情未尽而有司具法者，即伺闲为帝言之，所申理甚众。尝陪宴承香阁，宾退后，宣帝留宪与卫尉樊俊徙席山亭，谈宴终日。帝谓俊曰：“袁家故为有人。”其见重如此。自侍中迁吴郡太守，以父任固辞，改授南康内史。迁吏部尚书。宪以久居清显，累表自求解任，帝曰：“诸人在职，屡有谤书，卿处事已多，可谓清白，别相甄录，且勿致辞。”迁右仆射，参掌选事。先是宪长兄枢为左仆射，至是宪为右仆射，台省目枢为大仆射，宪为小仆射，朝廷荣之。及宣帝不豫，宪与吏部尚书毛喜俱受顾命。始兴王叔陵之肆逆也。宪指麾部分，预有力焉。后主被创病笃，执宪手曰：“我儿尚幼，后事委卿。”宪曰：“群情喁喁，冀圣躬康复，后事之委，未敢奉诏。”以功封建安县伯，领太子中庶子。寻除侍中、太子詹事。及太子加元服，行释奠礼，宪表请解职，不许。寻给扶二人。皇太子颇不率典训，宪手表陈谏十条，皆援引古今，言辞切直。太子虽外示容纳，心无悛改。后主欲立宠姬张贵妃子始安王为嗣，尝从容言之。吏部尚书蔡征顺旨称赞，宪厉色折之曰：“皇太子国家储副，亿兆宅心，卿是何人，轻言废立。”然是夏，竟废太子为吴兴王。后主知宪有规谏之事，答曰：“袁德章实骨鲠臣。”即日诏为尚书仆射。祯明三年，隋军来伐，隋将贺若弼进烧宫城北掖门，兵卫皆散走，朝士各藏，唯宪侍左右。后主谓曰：“我从来待卿不先余人，今日见卿，可谓岁寒知松柏后凋也。非唯由我无德，亦是江东衣冠道尽。”后主将避匿，宪正色曰：“北兵之入，必无所犯，大事如此，陛下安之？臣愿陛下依梁武见侯景故事以待之。”不从，因下榻驰去。宪从出后堂景阳殿，后主投井中，宪拜哭而出。及至长安，隋文帝嘉其雅操，下诏以为江表称首，授开府仪同三司、昌州刺史。开皇十四年，授晋王广府长史。十八年，卒，时年七十，赠大将军、安成郡公，谥曰简。长子承家，仕隋至秘书丞、国子司业。君正弟敬。敬，字子恭，纯素有风格。幼便笃学，老而无倦。仕梁位太子中舍人。魏克江陵，流寓岭表。陈武帝受禅，敬在广州依欧阳頠。頠卒，其子纥据州，将有异志，敬累谏不从。宣帝即位，遣章昭达讨纥，纥将败，恨不纳敬言。朝迁义之，征为太子中庶子。历左户、都官二尚书，太常卿，散骑常侍，金紫光禄大夫，加特进。至德三年，卒，谥靖德子。子元友嗣。敬弟泌。泌，字文洋，清正有干局，容体魁岸，志行修谨。仕梁历诸王府佐。侯景之乱，泌兄君正为吴郡太守，梁简文帝在东宫，板泌为东宫领直，令往吴中，召募士卒。及景围台城，泌率所领赴援。城陷，依鄱阳嗣王范。范卒，泌降景。景平，王僧辩表泌为富春太守，兼丹阳尹。贞阳侯明僣位，以为侍中，使于齐。陈武帝受禅，泌自齐从梁永嘉王庄往王琳所。及庄称尊号，以泌为侍中、丞相长史。琳败，众皆散，唯泌轻舟送达于北境，属庄于御史中丞刘仲威，然后拜辞归陈请罪，文帝深义之。累迁通直散骑常侍，兼侍中，聘周。及宣帝入辅，以泌为司徒左长史，卒于官。临终戒其子芳华曰：“吾于朝廷素无功绩，瞑目之后，敛手足旋葬，无得受赠谥。”其子述泌遗意，朝廷不许，赠金紫光禄大夫，谥曰质。论曰：天长地久，四时代谢，灵化悠远，生不再来。所以据洪图而轻天下，吝寸阴而贱尺璧。夫义重于生，空传前诰，投躯徇主，罕遇其人。观夫宋、齐以还，袁门世蹈忠义，固知风霜之概、松筠其性乎！若无阳源之节，丹青夫何取贵？顗虽末路披猖，原心有本。彖之出处所蹈，实懋家风。粲执履之迹，近乎仁勇。古人所谓疾风劲草，岂此之谓乎？昔王经峻节，既被旌于晋世；粲之贞固，亦改葬于齐朝。其激厉之方，异代同符者矣。昂命属崩离，身逢危季，虽独夫丧德，臣节无改。拒梁武之命，义烈存焉。隆从兄之服，悌心高已。既而抗言储嗣，无忘直道；辞荣身后，有心黜殡。自初及末，无亏风范；从微至著，皆为称职，盖一代之名公也。枢风格峻整，宪仁义率由，韩子称“人臣委质，心无有二”，宪弗渝岁暮，良可称云。敬、泌立履之地，亦不为替矣。<hr>
