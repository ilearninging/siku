<h4>《史部·南史·卷十七  列传第七》<b class="x">作者：李延寿</b></h4>
○刘敬宣刘怀肃（弟怀敬怀慎）刘粹（族弟损）孙处蒯恩向靖（子柳）刘钟虞丘进孟怀玉（弟龙符）胡藩刘康祖（伯父简之简之弟谦之简之子道产道产子延孙）刘敬宣，字万寿，彭城人也。父牢之，晋镇北将军。敬宣八岁丧母，昼夜号泣，中表异之。辅国将军桓序镇芜湖，牢之参序军事。四月八日，敬宣见众人灌佛，乃下头上金镜为母灌像，因悲泣不自胜。序谓牢之曰：“卿此儿非唯家之孝子，必为国之忠臣。”起家王恭前军参军，又参会稽世子元显征虏军事。隆安二年，王恭起兵京口，以诛司马尚之为名，牢之时为恭前军司马。恭以豪戚自居，甚相陵忽，牢之心不能平。及恭此举，使牢之为前锋，牢之遣敬宣袭恭，败之。元显以敬宣为后将军谘议参军。三年，孙恩为乱，牢之自表东讨，敬宣请以骑傍南山趣其后。吴贼畏马，又惧首尾受敌，遂大败之。进平会稽。迁后军从事中郎。宋武帝既累破祅贼，功名日盛，敬宣深相凭结。元显进号骠骑，敬宣仍随府转。元显骄肆，群下化之。敬宣每预宴会，调戏无所酬答，元显甚不悦。元兴元年，牢之南讨桓玄，元显为征讨大都督，日夜昏酣。牢之以道子昏暗，元显淫凶，虑平玄之日，乱政方始。会玄遣信说牢之，牢之欲假手于玄诛执政，然后乘玄之隙，可以得志天下。将许玄降。敬宣谏恐玄威望既成，则难图。牢之怒曰：“吾岂不知今日取之如反覆手，但平后令我奈骠骑何？”遣敬宣为任。玄既得志，害元显，废道子，以牢之为会稽太守。牢之与敬宣谋袭玄，期以明旦。尔日大雾，府门晚开。日旰，敬宣不至。牢之谓谋泄，欲奔广陵，而敬宣还京口迎家。牢之谓己为玄禽，乃缢而死。敬宣奔丧，哭毕，就司马休之、高雅之等俱奔洛阳，往来长安，求救于姚兴，后奔慕容德。敬宣素明天文，知必有兴复晋室者。寻梦丸土服之，觉而喜曰：“丸者，桓也。桓吞，吾当复本土乎”？乃结青州大姓诸省、封，谋灭德，推休之为主。时德司空刘轨大被任，高雅之又要轨，谋泄，乃相与杀轨而去。会宋武帝平京口，手书召敬宣，即驰还。袭封武冈县男。后拜江州刺史。刘毅之少，人或以雄桀许之。敬宣曰：“此人外宽内忌，自伐而尚人，若一旦遭逢，当以陵上取祸。”毅闻深恨。及在江陵，知敬宣还，寻知为江州，大骇惋。敬宣愈不自安。安帝反正，自表求解。武帝恩款周洽，所赐莫与为比。敬宣女嫁，赐钱三百万，杂彩千匹。帝方大相宠任，欲令立功。义熙三年，表遣敬宣伐蜀。博士周祗谏，以为“道远运漕难继，毛修之家仇不雪，不应以得死为恨。刘敬宣蒙生存之恩，亦宜性命仰答。将军欲驱二死之甘心，忘国家之重计，愚情窃所未安”。不从。假敬宣节，监征蜀诸军事。敬宣至黄武，去成都五百里，食尽，遇疾疫而还。为有司奏免官。五年，武帝伐慕容超。除中军谘议参军，与兖州刺史刘藩大破超军。进围广固，屡献规略。卢循逼建邺，敬宣分领鲜卑兽斑突骑，置阵甚整。循走，仍从南讨，为左卫将军。敬宣宽厚，善待士，多伎艺，弓马音律，无事不善。尚书仆射谢混美才地，少所交纳，与敬宣遇便尽礼。或问混：“卿未尝轻交，而倾盖刘寿，何也？”混曰：“孔文举礼太史子义，天下岂有非之邪？”初，敬宣蜀还，刘毅欲以重法绳之。武帝既相任待，又何无忌谓不宜以私憾伤至公。毅虽止，犹谓武帝曰：“平生之旧，岂可孤信？光武悔之于庞萌，曹公失之于孟卓。宜深慎之。”毅出为荆州，谓敬宣曰：“欲屈卿为长史南蛮，岂有见辅意乎？”敬宣惧祸，以告武帝。帝笑曰：“但令老兄平安，必无过虑。”后领冀州刺史。时帝西讨刘毅，豫州刺史诸葛长人监太尉军事，贻敬宣书曰：“盘龙狼戾专恣，自取夷灭。异端将尽，世路方夷，富贵之事，相与共之。”敬宣报曰：“下官常惧福过灾生，实思避盈居损。富贵之旨，非所敢当。”便以长人书呈，帝谓王诞曰：“阿寿故为不负我。”十一年，进号右军将军。时晋宗室司马道赐为敬宣参军。会武帝西征司马休之，而道赐乃阴结同府辟闾道秀、左右小将王猛子等谋反。道赐自号齐王，规据广固，举兵应休之。猛子取敬宣刀杀敬宣，文武佐吏即讨道赐、道秀、猛子斩之。先是敬宣尝夜与僚佐宴，空中有投一只亡屩于坐，坠敬宣食盘上，长三尺五寸，已经人著，耳鼻间并欲坏，顷之而败。丧至，武帝临哭甚哀。子光祖嗣。宋受禅，国除。刘怀肃，彭城人，宋武帝从母兄也。家世贫窭，而躬耕好学。仕晋为费令。及闻武帝起义，弃县来奔。义熙元年，为辅国将军、淮南、历阳二郡太守。二年，又领刘毅抚军司马，以建义功，封东兴县侯。其冬，桓石绥、司马国璠、陈袭于胡桃山聚众为寇，怀肃讨破之。江、淮间群蛮及桓氏余党为乱，怀肃自请讨之。及行失旨，毅上表免怀肃官。三年卒，追赠左将军。无子，弟怀慎以子蔚祖嗣，位江夏内史。蔚祖卒，子道存嗣，位太尉江夏王义恭谘议参军。孝武伐元凶，道存出奔义军，元凶乃杀其母以徇。景和中，为义恭太宰从事中郎。义恭败，以党与下狱死。怀肃次弟怀敬，涩讷无才能。初，武帝产而皇妣殂，孝皇帝贫薄，无由得乳人。议欲不举。帝从母生怀敬，未期，乃断怀敬乳而自养帝。帝以旧恩，怀敬累见宠授，至会稽太守。时以为速，武帝曰：“亡姨于我恩重，此何可忘？”历尚书，金紫光禄大夫。怀敬子真道，为钱唐令，元嘉十三年，东土饥，帝遣扬州中从事史沈演之巡行在所。演之表真道及余杭令刘道锡有美政。上嘉之，各赐谷千斛，以真道为步兵校尉。十四年，出为梁、南秦二州刺史。十八年，氐帅杨难当侵寇汉中，真道讨破之，而难当寇盗犹不已。文帝遣龙骧将军裴方明率禁兵五千，受真道节度。十九年，方明至武兴，率太子积弩将军刘康祖等进军，大致克捷。以真道为建威将军、雍州刺史，方明辅国将军、梁、南秦二州刺史。又诏故晋寿太守姜道盛殒身锋镝，可赠给事中，赐钱十万。道盛注《古文尚书》行于世。真道、方明并坐破仇池断割金银诸杂宝货，又藏难当善马，下狱死。怀敬弟怀慎，少谨慎质直。从宋武帝征讨，位徐州刺史。为政严猛，境内震肃。以平广固、卢循功，封南城县男。十二年，武帝北伐，以为中领军、征虏将军，宿卫辇毂。坐府内相杀免官。虽名位转优，而恭恪愈至。每所之造，位任不逾己者，皆束带门外下车，其谨退类如此。永初元年，以佐命功，进爵为侯，位五兵尚书，加散骑常侍、光禄大夫。景平元年，迁护军将军。禄赐班于宗族，家无余财，卒谥肃侯。子德愿嗣。大明初，为游击将军，领石头戍事。坐受贾客韩佛智货，下狱夺爵。后为秦郡太守。德愿性粗率，为孝武狎侮。上宠姬殷贵妃薨。葬毕，数与群臣至殷墓，谓德愿曰：“卿哭贵妃若悲，当加厚赏。”德愿应声便号恸，抚膺擗踊，涕泗交流。上甚悦，以为豫州刺史。又令医术人羊志哭殷氏，志亦呜咽。他日有问志：“卿那得此副急泪？”志时新丧爱姬，答曰：“我尔日自哭亡妾耳。”志滑稽，善为谐谑，上亦爱狎之。德愿善御车。尝立两柱，使其中劣通车轴，乃于百余步上，振辔长驱，未至数尺，打牛奔从柱间直过，其精如此。孝武闻其能，为之乘画轮车，幸太宰江夏王义恭第。德愿岸著笼冠，短朱衣，执辔进止，甚有容状。永光中，为廷尉，与柳元景厚善。元景败，下狱诛。怀慎庶长子荣祖，少好骑射，为武帝所知。及卢循攻逼，时贼乘小舰入淮拔栅，武帝宣令三军不得辄射贼。荣祖不胜愤怒，冒禁射之，所中应弦而倒，帝益奇焉。以战功，参太尉军事，从讨司马休之。彭城内史徐逵之败没，诸将意沮，荣祖请战愈厉，上乃解所著铠授之。荣祖陷阵，身被数创。及帝北伐，转镇西中兵参军。水军入河，与朱超石大破魏军于半城。帝大飨战士，谓荣祖曰：“卿以寡克众，攻无坚城，虽古名将何以过此。”永初中，为辅国将军。追论平城功，赐爵都乡侯。荣祖为人轻财贵义，善抚将士。然性褊，颇失士君子心。卒于官。怀慎弟怀默，江夏内史。子孙登，武陵内史。孙登子亮，少工刀楯。以军功封顺阳县侯，历梁、益二州刺史。在任廉俭，所得公禄，悉以还官。宋明帝下诏褒美。亮在梁州忽服食，欲致长生，迎武当山道士孙怀道使合仙药，药成，服之而卒。及就敛，尸弱如生。谥曰刚侯。孙登弟道隆，前废帝景和中，位右卫将军，封永昌县侯，委以腹心之任。泰始初，又为明帝尽力，迁左卫将军、中护军。赐死，事在《建安王休仁传》。刘粹，字道冲，沛郡萧人也。家在京口。初为州从事，从宋武帝平建邺，征广固，以功封西安县五等侯。累迁中军谘议参军。卢循之逼，京口任重，文帝时年四岁，武帝使粹奉文帝镇京口。后为江夏相。族兄毅贰于武帝，粹不与毅同而尽心武帝。帝将谋毅，众并疑粹在夏口，帝愈信之。及大军至，竭其诚力。事平，封滠县男。永初元年，以佐命功，改封建安县侯。文帝即位，为雍州刺史。加都督。元嘉三年，讨谢晦。初，晦与粹善，以粹子旷之为参军，至是帝甚疑之。王弘曰：“粹无私，必无忧也。”及受命南讨，一无所顾。文帝以此嘉之。晦亦不害旷之，遣还。粹寻卒，旷之嗣。粹弟道济，位益州刺史，任长史费谦等聚敛，伤政害人。初，晋末有司马飞龙者，自称晋宗室，走仇池。元嘉九年，闻道济绥抚失和，遂自仇池入绵竹为乱。道济遣军讨斩之。先是道济以五城人帛氐奴、梁显为参军督护，费谦固执不与。远方商人至者，谦又抑之。商旅呼嗟，百姓咸欲为乱。氐奴等因聚党为盗，及赵广等诈言司马殿下犹在阳泉山中。蜀土侨旧翕然并反，奉道人程道养，言是飞龙。道养，枹罕人也。赵广改名为龙兴，号为蜀王、车骑大将军、益梁二州牧。建号泰始元年，备置百官，以道养弟道助为骠骑将军、长沙王，镇涪城。广自号镇军将军，帛氐奴为征虏将军，梁显为镇北将军，奉道养围成都。道济遣中兵参军裴方明频破之。十年正月，贼复大至，攻逼成都。道济卒，方明等共埋尸于后斋。使书与道济相似者为教，酬答签疏，不异常日，虽母妻不知也。二月，道养升坛郊天，方就柴燎，方明击，大败之。会平西将军临川王义庆使巴东太守周籍之帅众援成都，广等屯据广汉，分守郫川。籍之与方明攻郫，克之。方明禽伪骠骑将军司马龙伸，斩之。龙仲即道助也。涪、蜀皆平。俄而张寻攻破阴平，复与道养合，逃于郪山，其余群贼出为盗不绝。文帝遣宁朔将军萧汪之讨之。十四年，余党乃平。迁赵广、张寻等于建邺。十六年，广、寻复与国山令司马敬琳谋反，伏诛。粹族弟损，字子骞，卫将军毅从父弟也。父镇之，字仲德，以毅贵显，闲居京口，未尝应召。常谓毅“汝必破我家”。毅甚畏惮，每还京口，未尝敢以华仪入镇之门。左光禄大夫征，不就。卒于家。损元嘉中为吴郡太守，至昌门，便入太伯庙。时庙室颓毁，垣墙不修，损怆然曰：“清尘尚可仿佛，衡宇一何摧颓！”即令修葺。卒，赠太常。损同郡宗人有刘伯龙者，少而贫薄。及长，历位尚书左丞，少府，武陵太守，贫窭尤甚。常在家慨然，召左右将营十一之方，忽见一鬼在傍抚掌大笑。伯龙叹曰：“贫穷固有命，乃复为鬼所笑也。”遂止。孙处，字季高，会稽永兴人也。籍注字，故以字行。少任气，武帝征孙恩，季高乐从。及平建邺，封新番县五等侯。卢循之难，武帝谓季高曰：“此贼行破，非卿不能破其窟穴。”即遣季高泛海袭番禺，拔之。循父嘏、长史孙建之、司马虞尫夫等轻舟奔始兴，即分遣振武将军沈田子等讨平岭表诸郡。循于左里走还袭广州，季高破走之。义熙七年，季高卒，追赠南海太守，封候官县侯。九年，武帝表赠交州刺史。蒯恩，字道恩，兰陵承人也。武帝征孙恩，县差恩伐马刍，常负大束，兼倍余人。每舍刍于地，叹曰：“大丈夫弯弓三石，奈何充马士？”武帝闻之，即给器仗。自征祅贼，常为先登，胆力过人，甚见爱信。于娄县战，箭中右目。平京城，定建邺，以军功封都乡侯。从伐广固，破卢循，随刘藩追斩徐道覆，与王镇恶袭江陵，随朱龄石伐蜀，又从伐司马休之。自从征讨，凡百余战，身被重创。武帝录其前后功，封新宁县男。武帝北伐，留恩侍卫世子，命朝士与之交。恩益自谦损，与人语常呼位官，自称鄙人。抚士卒甚有恩纪。世子开府，再迁为司马。后入关迎桂阳公义真，没于赫连勃勃。传国至孙，无子，国除。向靖，字奉仁，小字弥，河内山阳人也。名与武帝祖讳同，故以小字行。弥与武帝有旧，从平京城，参建武军事，进平建邺，以功封山阳县五等侯。又从征广固，讨卢循，所在著绩，封安南县男。武帝西伐司马休之，征关中，并见任使。及帝受命，以佐命功，封曲江县侯，位太子左卫率，加散骑常侍。卒于官。弥立身俭约，不营室宇，无园田商货之业，时人称之。子植嗣，多过失，不受母训，夺爵。更以植次弟桢绍封，又坐杀人，国除。桢弟柳，字玄季，有学义才能，立身方雅。太尉袁淑、司空徐湛之、东扬州刺史颜竣皆与友善。及竣贵，柳犹以素情自许，不推先之。顺阳范璩诫柳曰：“名位不同，礼有异数，卿何得作曩时意邪？”柳曰：“我与士逊心期久矣，岂可一旦以势利处之？”及柳为南康郡，涉义宣事败，系建康狱。屡密请竣，求相申救。孝武尝与竣言及柳事，竟不助之。柳遂伏法。璩子伯玉，平北将军汪曾孙也，位淮南太守。刘钟，字世之，彭城人也。少孤，依乡人中山太守刘回共居，常慷慨于贫贱。从宋武帝征伐，尽其心力。及义旗建，帝拔钟为郡主簿，曰：“豫是彭城乡人赴义者，并可依刘主簿。”于是立义队，连战皆捷。及桓谦屯于东陵，卞范之屯覆舟山西，武帝疑贼有伏兵，顾左右，政见钟，谓曰：“此山下当有伏兵，卿可往探之。”钟驰进，果有伏兵，一时奔走。后除南齐国内史，封安丘县五等侯。求改葬父祖及亲属十丧，帝厚加资给。从征广固，孟龙符于阵陷没，钟直入取其尸而反。卢循逼建邺，钟拒栅身被重创，贼不得入。循南走，钟又随刘藩追徐道覆斩之。后随朱龄石伐蜀，为前锋。去成都二百里，钟于时脚疾，龄石乃诣钟谋，且欲养锐息兵，以伺其隙。钟曰：“不然。前扬言大众向内水，谯道福不敢舍涪城，今重军卒至，出其不意，蜀人已破胆矣。贼今阻兵守险，是其惧不敢战，非能持久也。因其凶惧攻之，其势必克；若缓兵，彼将知人虚实，当为蜀子虏耳。”龄石从之。明日，陷其二城，径平成都。以广固功，封永新县男。十二年，武帝北伐，钟居守。累迁右卫将军。元熙元年卒。传国至孙，齐受禅，国除。虞丘进，字缘之，东海郯人也。少时随谢玄讨苻坚有功，封关内侯。后从宋武帝征孙恩，频战有功。从定建邺，除燕国内史，封龙川县五等侯。及卢循逼都，孟昶等议奉天子过江，进廷议不可，面折昶等，武帝甚嘉之。除鄱阳太守。后随刘藩斩徐道覆。义熙九年，以前后功封望蔡县男。永初二年，累迁太子右卫率。卒，追论讨司马休之功，进爵为子。传国至曾孙，齐受禅，国除。孟怀玉，平昌安丘人也，世居京口。宋武帝东伐孙恩，以为建武司马。豫义旗，从平京口，定建邺，以功封鄱阳县五等侯。卢循逼都，以战功为中军谘议参军。循平，封阳丰县男，位江州刺史、南中郎将。卒官。无子，国除。怀玉弟龙符，骁果有胆气，早为武帝所知。以军功封平昌县五等子。从伐广固，以车骑将军加龙骧将军、广川太守。乘胜追奔，被围见害。追赠青州刺史，封临沅县男。胡藩，字道序，豫章南昌人也。少孤，居丧以毁闻。太守韩伯见之，谓藩叔尚书少广曰：“卿此侄当以义烈成名。”州府辟不就，须二弟冠婚毕，乃参郗絪征虏军事。时殷仲堪为荆州刺史，藩外兄罗企生为仲堪参军。藩过江陵省企生，因说仲堪曰：“桓玄意趣不常，节下崇待太过，非将来计也。”仲堪不悦。藩退谓企生曰：“倒戈授人，必至大祸，不早去，后悔无及。”后玄自夏口袭仲堪，藩参玄后军军事。仲堪败，企生果以附从及祸。藩转参太尉大将军相国军事。宋武帝起兵，玄战败，将出奔，藩扣马曰：“今羽林射手犹有八百，皆是义故西人，一旦舍此，欲归可复得乎？”玄直以鞭指天而已。于是奔散相失，追及玄于芜湖。玄见藩喜，谓张须无曰：“卿州故为多士，今复见王修。”桑落之败，藩舰被烧，并铠入水，潜行三十许步，方得登岸。乃还家。武帝素闻藩直言于殷氏，又为玄尽节，召参镇军军事。从征慕容超，超军屯聚临朐。藩言于武帝曰：“贼屯军城外，留守必寡，今往取其城而斩其旗帜，此韩信所以克赵也。”帝乃遣檀韶与藩潜往，即克其城。贼见城陷，一时奔走，还保广固。围之，将拔之夜，忽有乌大如鹅，苍黑色，飞入帝帐里，众以为不祥。藩贺曰：“苍黑者，胡虏色。胡虏归我，大吉之祥。”明旦攻城，陷之。从讨卢循于左里，频战有功，封吴平县五等子。寻除鄱阳太守。从伐刘毅。初，毅当之荆州，表求东道还建邺辞墓。去都数十里，不过拜阙。帝出倪塘会毅，藩请杀之，乃谓帝曰：“公谓刘卫军为公下乎？”帝曰：“卿谓何如？”对曰：“夫豁达大度，功高天下，连百万之众，允天人之望，毅固以此服公。至于涉猎记传，一咏一谈，自许以雄豪，加以夸伐，晋绅白面之士，辐凑而归，此毅不肯为公下也。”帝曰：“吾与毅俱有克复功，其过未彰，不可自相图。”至是谓藩曰：“昔从卿倪塘之谋，无今举也。”又从征司马休之，复为参军。徐逵之败没，帝怒，即日于马头岸度江。江津岸壁立数丈，休之临岸置阵，无由可登。帝呼藩令上，藩有疑色。帝怒，命左右录来欲斩之。藩不受命，顾曰：“宁前死耳。”以刀头穿岸，劣容脚指径上，随之者稍多。及登，殊死战，败之。从伐关中，参太尉军事，统别军至河东。暴风漂辎重舰度北岸，魏军牵得此舰。藩气愤，率左右十二人乘小船径往。魏骑五六百，见藩来，并笑之。藩素善射，登岸射之，应弦而倒者十许人。魏军皆退，悉收所失而反。又遣藩及朱超石等追魏军于半城，魏骑数万合围，藩及超石不盈五千，力战，大破之。武帝还彭城，参相国军事。论平司马休之及广固功，封阳山县男。元嘉中，位太子左卫率。卒，谥曰壮侯。子隆世嗣。藩诸子多不遵法度，第十四子遵世同孔熙先逆谋，文帝以藩功臣，不欲显其事，使江州以他事杀之。十六子诞世，十七子茂世，后欲奉庶人义康，交州刺史檀和之至豫章，讨平之。刘康祖，彭城吕人也，世居京口。父虔之，轻财好施，位江夏相。宋武帝西征司马休之及鲁宗之，宗之子轨袭杀虔之，追赠梁、秦二州刺史，封新康县男。康祖便弓马，膂力绝人，以浮荡蒱酒为事。每犯法为郡县所录，辄越屋逾墙，莫之能禽。夜入人家，为有司所围，突围去，并莫敢追。因夜还京口，半夕便至。明旦守门诣府州要职，俄而建康移书录之，府州执事者并证康祖其夕在京，遂得无恙。前后屡被糺劾，交帝以勋臣子每原贷之。后袭封拜员外郎，再坐蒱戏，免官。孝武为豫州刺史镇历阳，以康祖为征虏中兵参军。既被委任，折节自修。历南平王铄安蛮府司马。元嘉二十七年，魏太武帝亲率大众攻围汝南。文帝遣诸军救援，康祖总统为前驱。次新蔡，攻破魏军，去悬瓠四十里。太武烧营而还。转左军将军。文帝欲大举北侵，康祖以岁月已晚，请待明年。上不许。其年秋，萧斌、王玄谟、沈庆之等入河，康祖率豫州军出许、洛。玄谟等败归。南平王铄在寿阳，上虑为魏所围，召康祖速反。康祖回军，未至寿阳数十里，会魏永昌王以长安之众八万骑，与康祖相及于尉武。康祖有八千人，乃结车营而进。魏军四面来攻，众分为三，且休且战。康祖率厉将士，无不一当百，魏军死者大半，流血没踝。矢中头而死，于是大败，举营沦覆，免者裁数十人。魏人传康祖首示彭城，面如生。赠益州刺史，谥曰壮。康祖伯父简之，有志干，为宋武帝所知。帝将谋兴复，收集才力之士，尝再造简之，会有客。简之悟其意，谓虔之曰：“刘下邳再来，必当有意。既不得语，汝可试往见之。”及虔之至，武帝已克京口。虔之即投义。简之闻之，杀耕牛会众以赴之。位太尉谘议参军。简之弟谦之，好学，撰《晋纪》二十卷，位广州刺史，太中大夫。简之子道产，初为无锡令，袭爵晋安县五等侯。元嘉三年，累迁梁、南秦二州刺史，加都督。在州有惠化。后为雍州刺史、领宁蛮校尉，加都督，兼襄阳太守。善于临职，在雍部政绩尤著。蛮夷前后不受化者皆顺服，百姓乐业，由此有《襄阳乐歌》，自道产始也。卒于官，谥曰襄侯。道产泽被西土，及丧还，诸蛮皆备縗绖，号哭追送至于沔口。长子延孙，孝武初，位侍中，封东昌县侯，累迁尚书右仆射。大明元年，除金紫光禄大夫，领太子詹事。又出为南徐州刺史。先是，武帝遗诏：京口要地，去都密迩，自非宗室近戚不得居之。刘氏之居彭城者，分为三里，帝室居绥舆里，左将军刘怀肃居安上里，豫州刺史刘怀武居丛亭里。三里及延孙所居吕县凡四刘，虽同出楚元王，由来不序昭穆。延孙于帝室本非同宗，不应有此授。时司空竟陵王诞为徐州，上深相畏忌，不欲使居京口，迁之广陵。广陵与京口对岸，使腹心为徐州，据京口以防诞，故以南徐州授延孙，而与之合族，使诸王序亲。三年，南兖州刺史竟陵王诞有罪不受征，延孙驰遣中兵参军杜幼文赴讨。及至，诞已闭城自守，乃还。诞遣刘公泰赍书要之，延孙斩公泰，送首建邺，复遣幼文受沈庆之节度。五年，诏延孙曰：“旧京树亲，由来常准。今此防久弭，当以还授小儿。”乃征延孙为侍中、尚书左仆射，领护军。延孙病，不任拜赴。卒，赠司徒，给班剑二十人。有司奏谥忠穆，诏改为文穆。子质嗣。论曰：刘敬宣与宋武恩结龙潜，义分早合，虽兴复之始，事隔逢迎，而深期久要，未之或爽。隆赫之任，遂止于人存；饰终之数，无闻于身后。恩礼之有厚薄，将别有以乎？刘怀肃、刘怀慎、刘粹、孙处、蒯恩、向靖、刘钟、虞丘进、孟怀玉、孟龙符、胡藩等，或阶缘恩旧，一其心力；或攀附风云，奋其鳞羽，咸能振拔尘滓，自致封侯。《诗》云“无德不报”，其言信矣。康祖门奉兴王，早裂封壤，受委疆埸，赴蹈为期。道产树绩汉南，历年逾十，遗风余烈，有足称焉。览其行事，可谓异迹均美。延孙隆名盛宠，择而后授，遂以腹心之托，自致宗臣之重，亦其过也。<hr>
