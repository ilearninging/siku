<h4>《史部·南史·卷五十二  列传第四十二》<b class="x">作者：李延寿</b></h4>
<br>◎梁宗室下<br>○安成康王秀（子机机弟推）南平元襄王伟（子恪恪弟恭恭子静恭弟<br>祗）鄱阳忠烈王恢（子范范子嗣范弟谘谘弟修修弟泰）始兴忠武王<br>憺（子亮亮弟暎暎弟晔）<br>安成康王秀，字彦达，文帝第七子也。年十三，吴太妃亡，秀母弟始兴王<br>憺，时年九岁，与秀并以孝闻。居丧累日不进饮，文帝亲取粥授之。哀其早孤，<br>命侧室陈氏并母二子。陈亦无子，有母德，视二子如己生。秀美风仪，性方静，<br>虽左右近侍，非正衣冠弗之见，由是亲友及家人咸敬焉。仕齐为太子舍人。长沙<br>王懿平崔慧景后，为尚书令，居端右。衡阳王畅为卫尉，掌管龠。东昏日夕逸游，<br>众颇劝懿废之，懿弗听。东昏左右恶懿勋高，又虑废立，并间懿。懿亦危之，自<br>是诸亲咸为之备。及难作，临川王宏以下诸弟侄俱隐人间，罕有发泄，唯桂阳王<br>融及祸。武帝兵至新林，秀及诸亲并自拔赴军。建康平，为南徐州刺史。天监元<br>年，封安成郡王。京口自崔慧景乱后，累被兵革，人户流散，秀招怀抚纳，惠爱<br>大行。仍属饥年，以私财赡百姓，所济甚多。六年，为江州刺史。将发，主者求<br>坚船以为斋舫。秀曰：“吾岂爱财而不爱士？”乃教以牢者给参佐，下者载斋物。<br>既而遭风，斋舫遂破。及至州，闻前刺史取征士陶潜曾孙为里司，叹曰：“陶潜<br>之德，岂可不及后胤？”即日辟为西曹。时夏水泛长，津梁断绝，外司请依旧僦<br>度，收其价。秀教曰：“刺史不德，水潦为患，可利之乎？”给船而已。七年，<br>遭慈母陈太妃忧，诏起视事。寻迁荆州刺史，加都督。立学校，招隐逸。辟处士<br>河东韩怀明、南平韩望、南郡庾承先、河东郭麻等。是岁，魏县瓠城人反，杀豫<br>州刺史司马怀悦，引司州刺史马仙琕，仙琕签荆州，求应赴。众咸谓宜待台<br>报，秀曰：“彼待我为援，援之宜速，待敕非应急也。”即遣兵赴之。及沮水暴<br>长，颇败人田，秀以谷二万斛赡之。使长史萧琛简州贫老单丁吏，一日散遣百余<br>人，百姓甚悦。荆州尝苦旱，咸欲徙市开渠，秀乃责躬，亲祈楚望。俄而甘雨即<br>降，遂获有年。又武宁太守为弟所杀，乃伪云士反，秀照其奸慝，望风首款，咸<br>谓之神。于荆州起天居寺，以武帝游梁馆也。及去任，行次大雷，风波暴起，船<br>舻沦溺，秀所问唯恐伤人。十三年，为郢州刺史，加都督。郢州地居冲要，赋敛<br>殷烦，人力不堪，至以妇人供作。秀务存约己，省去游费，百姓安堵，境内晏然。<br>夏口常为战地，多暴露骸骨，秀于黄鹤楼下祭而埋之。一夜梦数百人拜谢而去。<br>每冬月，常作襦袴以赐冻者。时司州叛蛮田鲁生、鲁贤、超秀，据蒙笼来降，武<br>帝以鲁生为北司州刺史，鲁贤北豫州刺史，超秀定州刺史，为北境捍蔽。而鲁生、<br>超秀互相谗毁，有去就心。秀抚喻怀纳，各得其用，当时赖之。迁雍州刺史，在<br>路薨。武帝闻之，甚痛悼焉。遣南康王绩缘道迎候。初，秀之西也，郢州人相送<br>出境，闻其疾，百姓商贾咸为请命。及薨，四州人裂裳为白帽哀哭以迎送之。雍<br>州蛮迎秀，闻薨，祭哭而去。丧至都，赠司空，谥曰康。<br>秀美容仪，每在朝，百僚属目。性仁恕，喜愠不形于色。左右尝以石掷杀所<br>养鹄，斋帅请按其罪。秀曰：“吾岂以鸟伤人？”在都旦临公事，厨人进食，误<br>覆之，去而登车，竟朝不饭，亦弗之诮也。时诸王并下士，建安、安成二王尤好<br>人物，世以二安重士，方之“四豪”。秀精意学术，搜集经记，招学士平原刘孝<br>标，使撰《类苑》，书未及毕，而已行于世。秀于武帝布衣昆弟，及为君臣，小<br>心畏敬，过于疏贱者，帝益以此贤之。少偏孤，于始兴王憺尤笃。憺久为荆<br>州刺史，常以所得奉中分秀，秀称心受之，不辞多也。昆弟之睦，时议归之。佐<br>史夏侯禀等表立墓碑志，诏许焉。当世高才游王门者，东海王僧孺、吴郡陆倕、<br>彭城刘孝绰、河东裴子野，各制其文。欲择用之，而咸称实录，遂四碑并建。世<br>子机嗣。<br>机，字智通，位湘州刺史，薨于州。机美姿容，善吐纳，家既多书，博学强<br>记。然而好弄尚力，远士子，迩小人。为州专意聚敛，无政绩，频被案劾。将葬，<br>有司请谥，诏曰：“王好内怠政，宜谥曰炀。”所著诗赋数千言。元帝集而序之。<br>子操嗣。<br>机弟推，字智进，少清敏，好属文，深为简文所亲赏。普通六年，以王子封<br>南浦侯，历淮南、晋陵、吴郡太守。所临必赤地大旱，吴人号“旱母”焉。侯景<br>之乱，守东府，城陷，推握节死之。<br>南平元襄王伟，字文达，文帝第八子也。幼清警好学，仕齐为晋安王骠骑外<br>兵参军。武帝为雍州，虑天下将乱，求迎伟及始兴王憺。俄闻已入沔，帝欣然<br>谓佐史曰：“阿八、十一行至，吾无忧矣。”及起兵，留行雍州州府事。及帝克<br>郢、鲁，下寻阳，围建邺，而巴东太守萧惠训子璝、及巴西太守鲁休烈起兵逼<br>荆州，萧颖胄忧愤暴卒，西朝凶惧，征兵于伟。伟乃割州府将吏，配始兴王憺<br>往赴之。憺至，璝等皆降。齐和帝诏以伟为都督、雍州刺史。<br>天监元年，封建安王。初，武帝军东下，用度不足，伟取襄阳寺铜佛，毁以<br>为钱。富僧藏镪，多加毒害，后遂恶疾。十三年，累迁为左光禄大夫，加亲信四<br>十人，岁给米万斛，药直二百四十万，厨供月二十万，并二卫两营杂役二百人，<br>倍先置防阁、白直左右职局一百人。以疾甚，故不复出蕃而加奉秩。十五年，所<br>生母陈太妃薨，毁顿过礼，水浆不入口累日。帝每临幸抑譬之。伟虽奉诏，而殆<br>不胜丧，恶疾转增，因求改封。十七年，改封南平郡，位侍中、左光禄大夫、开<br>府仪同三司。大通四年，为中书令、大司马。薨，赠侍中、太宰，谥曰元襄。<br>伟性端雅，持轨度。少好学，笃诚通恕。趋贤重士，常如弗及，由是四方游<br>士、当时知名者莫不毕至。疾亟丧明，便不复出。齐世青溪宫改为芳林苑，天监<br>初，赐伟为第。又加穿筑，果木珍奇，穷极雕靡，有侔造化。立游客省，寒暑得<br>宜，冬有笼炉，夏设饮扇，每与宾客游其中，命从事中郎萧子范为之记。梁蕃邸<br>之盛无过焉。而性多恩惠，尤愍穷乏。常遣腹心左右历访闾里，人士有贫因吉凶<br>不举者，即遣赡血卩之。平原王曼颖卒，家贫无以殡，友人江革往哭之。其妻儿<br>对革号诉，革曰：“建安王当知，必为营理。”言未讫，而伟使至，给其丧事，<br>得周济焉。每祁寒积雪，则遣人载樵米，随乏绝者赋给之。晚年崇信佛理，尤精<br>玄学，著《二暗义》，制《性情》、《几神》等论义，僧宠及周舍、殷钧、陆<br>倕，并名精解而不能屈。朝廷得失，时有匡正。子侄邪僻，义方训诱。斯人斯<br>疾，而不得助主兴化，梁政渐替，自公薨焉。世子恪嗣。<br>世子恪，字敬则，弘雅有风则，恣容端丽。位雍州刺史。年少未闲庶务，委<br>之群下，百姓每通一辞，数处输钱，方得闻彻。宾客有江仲举、蔡珣、王台卿、<br>庾仲容四人，俱被接遇，并有蓄积。故人间歌曰：“江千万，蔡五百，王新车，<br>庾大宅。”遂达武帝。帝接之曰：“主人愦愦不如客。”寻以庐陵王代为刺史。<br>恪还奉见，武帝以人间语问之，恪大惭，不敢一言。后折节学问，所历以善政称。<br>太清中，为郢州刺史。及乱，邵陵王至郢，恪郊迎之，让位焉，邵陵不受。及王<br>僧辩至郢，恪归荆州。元帝以为尚书令、司空。贼平，为扬州刺史。时帝未迁都，<br>以恪宗室令誉，故先使归镇社稷。大宝三年，薨于长沙，未之镇也。赠太尉，谥<br>曰靖节王。恪弟恭。<br>恭，字敬范，天监八年，封衡山县侯。初，乐山侯正则有罪，敕让诸王，独<br>谓元襄王曰：“汝儿非直无过，并有义方。”历位监南徐州事。时衡州刺史武会<br>超在州，子侄纵暴，州人朱朗聚党反，武帝以恭为刺史。时朗已围始兴，恭至缓<br>服徇贼，示以恩信。群贼伏其勇，是夜退三舍以避。军吏请追，恭曰：“贼以政<br>苛致叛，非有陈、吴之心。缓之则自溃，急之则并力，诸君置之。”明日，朗遣<br>使请降，恭杖节受之，一无所问。即日收始兴太守张宝生及会超弟之子子仁，斩<br>之军门，以其贿而虐也。有司奏恭纵罪人，专戮二千石，有诏宥之。迁湘州刺史，<br>善解吏事，所在见称。而性尚华侈，广营第宅，重斋步阁，模写宫殿。尤好宾友，<br>酣宴终辰，坐客满筵，言谈不倦。时元帝居蕃，颇事声誉，勤心著述，釭酒未尝<br>妄进。恭每从容谓曰：“下官历观时人，多有不好欢兴，乃仰眠床上，看屋梁而<br>著书，千秋万岁，谁传此者。劳神苦思，竟不成名。岂如临清风，对朗月，登山<br>泛水，肆意酣歌也。”寻除宁蛮校尉、雍州刺史，便道之镇。简文少与恭游，特<br>被赏狎，至是手令勖以政事。恭至州，政绩有声，百姓请于城南立碑颂德，诏许<br>焉，名为政德碑。是夜闻数百人大叫碑石下，明旦视之，碑涌起一尺。恭命以大<br>柱置于碑上，使力士数十人抑之不下，又以酒脯祭之，使人守视，俄而自复，视<br>者竟不见之。恭闻而恶焉。先是，武帝以雍为边镇，运数州粟以实储仓。恭乃多<br>取官米，还赡私宅。又典签陈保印侵克百姓，为荆州刺史庐陵王所启，被诏征还。<br>在都朝谒，白服随例。帝曰：“白衣者为谁”？对曰：“前衡山侯恭。”帝厉色<br>曰：“不还我陈保印，吾当白汝未已。”而保印实投湘东王，王改其姓名曰袁逢。<br>恭竟不叙用。侯景乱，卒于城中，诏特复本封。元帝追谥曰僖侯。<br>子静，字安仁，少有美名，号为宗室后进。有文才，而笃志好学。既内足于<br>财，多聚经史，散书满席，手自雠校。何敬容欲以女妻之，静忌其太盛，拒而不<br>纳，时论服焉。然好戏笑，轻论人物，时以此少之。位给事黄门侍郎，深为简文<br>所爱赏。太清三年卒，赠侍中。<br>恭弟祗，字敬谟，美风仪，幼有令誉。天监中，封定襄县侯。后历位北兖州<br>刺史。侯景乱，与从弟湘潭侯退谋起兵内援，会州人反城应景，祗遂奔东魏。<br>鄱阳忠烈王恢，字弘达，文帝第十子也。幼聪颖，七岁能通《孝经》、《论<br>语》义，发擿无遗。及长，美风仪，涉猎史籍。仕齐位北中郎外兵参军，前军主<br>簿。宣武王之难，逃在都下。武帝起兵，恢藏伏得免。大军至新林，乃奉迎。天<br>监元年，封鄱阳郡王。除郢州刺史，加都督。初，郢城内疾疫死者甚多，不及藏<br>殡。恢下车遽命埋瘗，又遣四使巡行州部，境内大宁。时有进筒中布者，恢以奇<br>货异服，即命焚之，于是百姓仰德。累迁都督、益州刺史。成都去新城五百里，<br>陆路往来，悉订私马，百姓患焉，累政不能改。恢乃市马千匹以付所订之家，须<br>则以次发之，百姓赖焉。再迁开府仪同三司、都督、荆州刺史。普通七年，薨于<br>州。诏赠侍中、司徒，谥曰忠烈。<br>恢美容质，善谈笑，爱文酒，有士大夫风则。所在虽无皎察，亦不伤物。有<br>孝性，初镇蜀，所生费太妃犹停都。后于都不豫，恢未之知，一夜忽梦还侍疾。<br>及觉，忧惶废寝食。俄而都信至，太妃已瘳。后有目疾，久废视瞻。有道人慧龙<br>得疗眼术，恢请之。及至，空中忽见圣僧。及慧龙下针，豁然开朗，咸谓精诚所<br>致。恢性通恕，轻财好施，凡历四州，所得奉禄，随而散之。在荆州，尝从容问<br>宾僚曰：“中山好酒，赵王好吏，二者孰愈？”众未有对者。顾谓长史萧琛曰：<br>“汉时王侯，蕃屏而已，视事亲人，自有其职。中山听乐，可得任悦；彭祖代吏，<br>近于侵官。今之王侯，不守蕃国，当佐天子临人，清白其优乎。”坐者咸服。有<br>男女百人，男封侯者三十九人，女主三十八人。世子范嗣。<br>范字世仪，温和有器识。为卫尉卿，每夜自巡警，武帝嘉其劳苦。出为益州<br>刺史。行至荆州而忠烈王薨，因停自解。武帝不许，诏权监荆州。及湘东王至，<br>范依旧述职，遣弟湘潭侯退随丧而下。大同元年，以开通剑道，克复华阳增封。<br>寻征为领军将军、侍中。范虽无学术，而以筹略自命。爱奇玩古，招集文才，率<br>意题章，亦时有奇致。尝得旧琵琶，题云“齐竟陵世子”。范嗟人往物存，揽笔<br>为咏，以示湘东王，王吟咏其辞，作《琵琶赋》和之。后为都督、雍州刺史。范<br>作牧莅人，甚得时誉；抚循将士，尽获欢心。于是养士马，修城郭，聚军粮于私<br>邸。时庐陵王为荆州，既是都督府，又素不相能，乃启称范谋乱。范亦驰启自理，<br>武帝恕焉。时论者犹谓范欲为贼。又童谣云：“莫匆匆，且宽公，谁当作天子？<br>草覆车边已。”时武帝年高，诸王莫肯相服。简文虽居储贰，亦不自安，而与司<br>空邵陵王纶特相疑阻。纶时为丹阳尹，威震都下。简文乃选精兵以卫宫内。兄弟<br>相贰，声闻四方。范以名应谣言而求为公，未几，加开府仪同三司。范心密喜，<br>以为谣验，武帝若崩，诸王必乱，范既得众，又有重名，谓可因机以定天下。乃<br>更收士众，希望非常。太清元年，大举北侵。初谋元帅，帝欲用范。时朱异取急<br>外还，闻之遽入曰：“嗣王雄豪盖世，得人死力，然所至残暴非常，非吊人之材。<br>昔陛下登北顾亭以望，谓江右有反气，骨肉为戎首。今日之事，尤宜详择。”帝<br>默然曰：“会理何如？”对曰：“陛下得之，臣无恨矣。”会理懦而无谋，所乘<br>襻舆施版屋，冠以牛皮。帝闻不悦，行至宿预，贞阳侯明请行，又以明代之，而<br>以范为征北大将军，总督汉北征讨诸军事，寻迁南豫州刺史。<br>侯景败于涡阳，退保寿阳，乃改范为合州刺史，镇合肥。时景不臣迹露，范<br>屡启言之，朱异每抑而不奏。及景围都，范遣世子嗣与裴之高等入援。迁开府仪<br>同三司。台城不守，范乃弃合肥，出守东关，请兵于魏，遣二子为质。魏人据合<br>肥，竟不助范。范进退无计，乃溯流西上，军于嶷阳，遣信告寻阳王大心。大心<br>要还九江，欲共兵西上。范得书大喜，乃引军至盆城，以晋熙为晋州。遣子嗣为<br>刺史，江州郡县，辄更改易。于是寻阳政令，所行唯存一郡，又疑畏范市籴不通。<br>范乃复遣其弟观宁侯永，将兵通南川，助庄铁。时二镇相猜，无复图贼之志。范<br>数万之众，皆无复食，人多饿死。范竟发背而薨。众秘不发丧，奉弟南安侯恬为<br>主，有众数千。范将侯瑱袭庄铁于豫章，杀之，尽并其军。乃迎丧往郡，于松门<br>遇风，柩沉于水，钩求得之。及于庆之逼豫章，侯瑱以范子十六人降贼，贼尽于<br>石头坑杀之。<br>世子嗣，字长胤，容貌丰伟，腰带十围。性骁果，有胆略，倜傥不护细行，<br>而复倾身养士，皆得死力。范之薨也，嗣犹据晋熙，城中食尽，士皆乏绝。侯景<br>遣任约攻嗣。时贼方盛，咸劝且止。嗣按剑叱之曰：“今日之战，萧嗣效命死节<br>之秋也。”及战，遇流矢中颈，不许拔，带箭手杀数人，贼退方命拔之，应时气<br>绝。妻子为任约所禽。初，范既与寻阳王大心相持，及嗣之死，犹未敢发范丧。<br>范弟谘，字世恭，位卫尉卿，封武林侯。简文即位之后，景周卫转严，外人<br>莫得见，唯谘及王克、殷不害，并以文弱得出入卧内，晨昏左右，天子与之讲论<br>六艺，不辍于时。及南康王会理事败，克、不害惧祸乃自疏，谘不忍离帝，朝觐<br>无绝。贼恶之，令其仇人刁戌，刺杀谘于广莫门外。<br>谘弟修，字世和，封宜丰侯。局力贞固，风仪严整。九岁通《论语》，十一<br>能属文。鸿胪卿裴子野见而赏之。性至孝，年十二，丁所生徐氏艰。自荆州反葬，<br>中江遇风，前后部伍多致沉溺，修抱柩长号，血泪俱下，随波摇荡，终得无佗。<br>葬讫，因庐墓次。先时山中多猛兽，至是绝迹。野鸟驯狎，栖宿檐宇。武帝嘉之，<br>以班告宗室。为兼卫尉卿。美姿貌，每屯兵周卫，武帝视之移辇。初，嗣王范为<br>卫尉，夜中行城，常因风便鞭箠宿卫，欲令帝知其勤。及修在职，夜必再巡，而<br>不欲人知。或问其故，曰“夜中警逴，实有其劳，主上慈爱，闻之容或赐止。违<br>诏则不可，奉诏则废事。且胡质之清，尚畏人知，此职司之常，何足自显”？闻<br>者叹服。时王子侯多为近畿小郡，历试有绩，乃得出为边州。帝以修识量宏达，<br>自卫尉出镇钟离，徙为梁、秦二州刺史。在汉中七年，移风改俗，人号慈父。长<br>史范洪胄有田一顷，将秋遇蝗，修躬至田所，深自咎责。功曹史琅邪王廉劝修捕<br>之，修曰：“此由刺史无德所致，捕之何补？”言卒，忽有飞鸟千群蔽日而至，<br>瞬息之间，食虫遂尽而去，莫知何鸟。适有台使见之，具言于帝，玺书劳问，手<br>诏曰：“犬牙不入，无以过也。”州人表请立碑颂德。嗣王范在盆城，颇有异论，<br>武陵王大生疑防，流言噂<口沓>。修深自分释，求送质子，并请助防。武陵王乃<br>遣从事中郎萧固，谘以当世之事，具观修意。修泣涕为言忠臣孝子之节，王敬纳<br>之。故终修之时，不为不义。一夕，忽有狗据修所卧床而卧。修曰：“此其戎乎？”<br>因大修城垒。<br>承圣元年，魏将达奚武来攻，修遣记室参军刘璠至益州，求救于武陵王纪，<br>遣将杨乾运援之，拜修随郡王。璠还至嶓冢，乃降于魏，乾运班师。璠至城下，<br>说城中降魏。修数之曰：“卿不能死节，反为说客邪！”命射之。间信遣至荆州，<br>元帝遣与相闻。<br>修中直兵参军陈晷，甚勇有口，求为觇候，见获，以辞烈被害。乃遣谘议虞<br>馨致武牛酒。武谓曰：“梁已为侯景所败，王何为守此孤城？”修答守之以死，<br>誓为断头将军。魏相安定公宇文泰遣书喻之，力屈乃降。安定公礼之甚厚，未几<br>令还江陵，厚遣之，以文武千家为纲纪之仆。元帝虑其为变，中使觇伺，不绝于<br>道。至之夕，命劫窃之。及旦，修表输马仗而后帝安。修入觐，望阁悲不自胜，<br>元帝亦恸，尽朝皆泣。<br>寻拜湘州刺史。长沙频遇兵荒，人户凋弊。修劝穑务分，未期，流人至者三<br>千余家。元帝多忌，动加诛翦。修静恭自守，埋声晦迹。元帝亦以宗室长年，深<br>相敬礼。及江陵被围问至，即日登舟赴救。至巴陵西，而江陵覆灭。敬帝立，遥<br>授修太尉，迁太保。时王室浸微，修虽图义举，力弱不能自振，遂发背欧血而薨，<br>年五十二。<br>修弟泰，字世怡，封丰城侯。历位中书舍人，倾竭财产，以事时要，超为谯<br>州刺史。江北人情犷强，前后刺史并绥抚之。泰至州，便遍发人丁，使担腰舆扇<br>伞等物，不限士庶。耻为之者，重加杖责，多输财者，即放免之，于是人皆思乱。<br>及侯景至，人无战心，乃先覆败。<br>始兴忠武王憺，字僧达，文帝第十一子也。仕齐为西中郎外兵参军。武帝<br>起兵，憺为相国从事中郎，与南平王伟留守。齐和帝即位，以憺为给事黄门<br>侍郎。时巴东太守萧惠训子璝等，兵逼荆州，萧颖胄暴卒，尚书仆射夏侯详议<br>憺行荆州事。憺率雍州将吏赴之，书喻璝等皆降。是冬，武帝平建邺。明<br>年，和帝诏以憺为都督、荆州刺史。<br>天监元年，加安西将军，封始兴郡王。时军旅之后，公私匮乏，憺厉精为<br>政，广辟屯田，减省力役，存问兵死之家，供其穷困，人甚安之。是岁嘉禾生，<br>一茎六穗，甘露降于黄阁。四年，荆州大旱，憺使祠于天井，有巨蛇长二丈出<br>绕祠坛，俄而注雨，岁大丰。憺自以少年始居重任，开导物情，辞讼者皆立待<br>符教，决于俄顷，曹无留事，下无滞狱。六年，州大水，江溢堤坏，憺亲率将<br>吏，冒雨赋丈尺筑之，而雨甚水壮，众皆恐，或请避焉。憺曰：“王尊尚欲身<br>塞河堤，我独何心以免？”乃登堤叹息，终日辍膳，刑白马祭江神。酹酒于流，<br>以身为百姓请命，言终而水退堤立。邴洲在南岸，数百家见水长惊走，登屋缘树。<br>憺募人救之，一口赏一万。估客数十人应募，洲人皆以免，吏人叹服，咸称神<br>勇。又分遣诸郡遭水死者给棺槥，失田者与粮种。是岁嘉禾生于州界，吏人归美<br>焉。七年，慈母陈太妃薨，水浆不入口六日，居丧过礼，武帝优诏勉之，使摄州<br>任。是冬，诏征以本号还朝。人歌曰：“始兴王，人之爹，徙赴人急，如水火，<br>何时复来哺乳我。”荆土方言谓父为爹，故云。后为中卫将军、中书令，领卫尉<br>卿。憺性好谦，降意接士，常与宾客连榻坐，时论称之。九年，拜都督、益州<br>刺史。旧守宰丞尉岁时乞丐，躬历村里，百姓苦之，习以为常。憺至州，停断<br>严切，百姓以苏。又兴学校，祭汉蜀郡太守文翁，由是人多向方者。<br>十四年，迁都督、荆州刺史。同母兄安成王秀，将之雍州，薨于道。憺闻<br>丧自投于地，席槁哭泣，不饮不食者数日，倾财产赙送，部伍大小皆取足焉，天<br>下称其悌。十八年，征为侍中、中抚军将军、开府仪同三司、领军将军，即开府<br>黄阁。薨，二宫悲惜，舆驾临幸者七焉。赠司徒，谥曰忠武。憺未薨前，梦改<br>封中山王，策授如他日，意颇恶之，数旬而卒。憺有惠西土，荆州人闻薨，皆<br>哭于巷，嫁娶有吉日，移以避哀。子亮嗣。<br>亮弟暎，字文明，年十二，为国子生。天监十七年，诏诸生口策，宗室可<br>否。帝知暎聪解，特令问策，又口对，并见奇。谓祭酒袁昂曰：“吾家千里驹<br>也。”起家淮南太守，诸兄未有除命，乃抗表让焉。暎美容仪。普通二年，封<br>广信侯。丁父忧，隆冬席地，哭不绝声，不尝谷粒，唯饮冷水，因患症结。除太<br>子洗马。诏以憺艰难王业，追增国封。嗣王陈让，既不获许，乃乞颁邑诸弟。<br>帝许之，改封新渝县侯。后居太妃忧泣血，三年服阕，为吴兴太守。郡累不稔，<br>中大通三年，野谷生武康，凡二十二处，自此丰穰，暎制《嘉谷颂》以闻，中<br>诏称美。后为北徐州刺史，在任弘恕，人吏怀之。常载粟帛游于境内，遇有贫者，<br>即以振焉。胜境名山，多所寻履。及征将还，钟离人顾思远挺叉行部伍中。暎<br>见甚老，使人问，对曰：“年一百一十二岁。凡七娶，有子十二，死亡略尽。今<br>唯小者，年已六十，又无孙息，家阙养乏，是以行役。”暎大异之，召赐之食，<br>食兼于人。检其头有肉角长寸，遂命后舟载还都，谒见天子。与之言往事，多异<br>所传，擢为散骑侍郎，赐以奉宅，朝夕进见，年百二十卒。又普通中北侵，攻穰<br>城，城内有人年二百四十岁，不复能食谷，唯饮曾孙妇乳。简文帝命劳之，赐以<br>束帛。荆州上津乡人张元始年一百一十六岁，膂力过人，进食不异，至年九十七<br>方生儿，儿遂无影。将亡，人人告别，乃至山林树木处处履行，少日而终。时人<br>以为知命。湘东王爱奇重异，遂留其枕。暎后历给事黄门侍郎，卫尉卿，广州<br>刺史，卒官，谥曰宽侯。<br>暎弟晔，字通明，美姿容，善谈吐。初封安陆侯。憺特所钟爱，常目送<br>之曰：“吾所深忧。”左右问其故，答曰：“其过俊发，恐必无年。”及憺不<br>豫，侍疾衣不释带，言与泪并。憺薨，扶而后起。服阕，改封上黄侯，位兼宗<br>正卿。简文入居监抚，晔献《储德颂》，迁给事黄门侍郎。出为晋陵太守。美才<br>仗气，言多激扬。常乘折角牛，谷木履，被服必于儒者。名盛海内，为宗室推重，<br>特被简文友爱。与新渝、建安、南浦并预密宴，号东宫四友。简文日有五六使来<br>往。晔初至郡，属旱，躬自祈祷，果获甘润。郡雀林村旧多猛兽为害，晔在政六<br>年，此暴遂息。卒于郡。初，晔寝疾历年，官曹壅滞，有司案《谥法》“言行相<br>违曰替”，乃谥替侯。<br>论曰：自昔王者创业，莫不广植亲亲，割裂州国，封建子弟。是以大旆少帛，<br>崇于鲁、卫；盘石犬牙，寄深梁、楚。梁武远遵前轨，蕃屏懿亲，至于戚枝，咸<br>被任遇。若萧景才辩，固亦梁之令望者乎！临川不才，频叨重寄。古者睦亲之道，<br>粲而不殊，加之重名，则有之矣。而宏屡黩彝典，一挠师徒，梁之不纲，于斯为<br>甚。正德秽行早显，逆心夙构，比齐襄而迹可匹，似吴濞而势不侔，徒为贼景之<br>阶梯，竟取国败而身灭。哀哉！安成、南平、鄱阳、始兴俱以名迹著美，盖亦有<br>梁之间、平也。<br><hr>
