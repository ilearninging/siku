<h4>《史部·南史·卷六十八  列传第五十八》<b class="x">作者：李延寿</b></h4>
<br>○赵知礼蔡景历（子征）宗元饶韩子高华皎刘师知谢岐毛<br>喜沈君理陆山才<br>赵知礼，字齐旦，天水陇西人也。父孝穆，梁候官令。知礼涉猎文史，善书<br>翰。陈武帝之讨元景仲也，或荐之，引为书记。知礼为文赡速，每占授军书，下<br>笔便就，率皆称旨。由是恒侍左右，深被委任，当时计画，莫不预焉。武帝征侯<br>景，至白茅湾，上表于梁元帝及与王僧辩论军事，其文并知礼所制。及景平，授<br>中书侍郎，封始平县子。陈受命，位散骑常侍、太府卿，权知领军事。天嘉元年，<br>进爵为伯。王琳平，授吴州刺史。知礼沉静有谋谟，每军国大事，文帝辄令玺书<br>问之。再迁右将军，领前军将军。卒，赠侍中，谥曰忠。子元恭嗣。<br>蔡景历，字茂世，济阳考城人也。祖点，梁尚书左户侍郎，父大同，轻车岳<br>阳王记室参军。景历少俊爽，有孝行，家贫好学，善尺牍，工草隶。为海阳令，<br>政有能名。在侯景中，与南康嗣王会理通谋匡复，事泄被执。贼党王伟保护之，<br>获免，因客游京口。<br>侯景平，陈武帝镇朱方，素闻其名，以书要之。景历对使人答书，笔不停辍，<br>文无所改。帝得书，甚加钦赏，即日授征北府中记室参军，仍领记室。衡阳献王<br>昌为吴兴太守，帝以乡里父老，尊卑有数，恐昌年少接对乖礼，乃遣景历辅之。<br>承圣中，还掌记室。武帝将讨王僧辩，独与侯安都等数人谋之，景历弗之知。部<br>分既毕，召令草檄，景历援笔立成，辞义感激，事皆称旨。及受禅，迁秘书监、<br>中书通事舍人，掌诏诰。永定二年，坐妻弟受周宝安饷马，为御史中丞沈炯所劾，<br>降为中书侍郎，舍人如故。三年，武帝崩。时外有强寇，文帝镇南皖。朝无重臣，<br>宣后呼景历及江大权、杜棱定议，秘不发丧，疾召文帝。景历躬共宦者及内人密<br>营敛服，时既暑热，须营梓宫，恐斤斧之声闻外，乃以蜡为秘器，文诏依旧宣行。<br>文帝即位，复为秘书监，舍人如故。以定策功，封新丰县子。累迁散骑常侍。文<br>帝诛侯安都，景历劝成其事，以功迁太子左卫率，进爵为侯，常侍、舍人如故。<br>坐妻兄刘裕依倚景历权，前后奸诡，并受欧阳威饷绢百匹，免官。华皎反，以景<br>历为武胜将军、吴明彻军司。皎平，明彻于军中辄戮安成内史杨文通，又受降人<br>马仗有不分明，景历又坐不能匡正被收。久之获宥。<br>宣帝即位，累迁通直散骑常侍、中书通事舍人，掌诏诰，仍复封邑。太建五<br>年，都督吴明彻北侵，所向克捷，大破周梁士彦于吕梁，方进围彭城。时宣帝锐<br>意河南，以为指麾可定，景历称师老将骄，不宜过穷远略。帝恶其沮众，大怒，<br>犹以朝廷旧臣，不加深罪，出为豫章内史。未行，为飞章所劾，以在省之日，赃<br>污狼籍，帝令有司案问，景历但承其半。于是御史中丞宗元饶，奏免景历所居官，<br>徙居会稽。及吴明彻败，帝追忆景历前言，即日追还，以为征南鄱阳王谘议。数<br>日，迁员外散骑常侍，兼御史中丞，复本爵封，入守度支尚书。旧式拜官在午后，<br>景历拜日，适逢舆驾幸玄武观，在位皆侍宴，帝恐景历不预，特令早拜，其见重<br>如此。卒官，赠太常卿，谥曰敬。十三年，改葬，重赠中领军。祯明元年，配享<br>武帝庙庭。二年，车驾亲幸其宅，重赠景历侍中、中抚军将军，谥曰忠敬，给鼓<br>吹一部，于墓所立碑。景历属文，不尚雕靡，而长于叙事，应机敏速，为当时所<br>称。有文集三十卷。子征嗣。<br>江大权，字伯谋，济阳考城人，位少府，封四会县伯。太建二年，卒于通直<br>散骑常侍。<br>征，字希祥，幼聪敏，精识强记。年六岁，诣梁吏部尚书河南褚翔，嗟其颖<br>悟。七岁丁母忧，居丧如成人礼。继母刘氏，性悍忌，视之不以道，征供侍益谨，<br>初无怨色。征本名览，景历以其有王祥之性，更名字焉。陈武帝为南徐州，召补<br>迎主簿，寻授太学博士。太建中，累迁太子中舍人，兼东宫领直，袭封新丰侯。<br>至德中，位太子中庶子、中书舍人，掌诏诰。寻授左户尚书，与仆射江总知撰五<br>礼事。后主器其才干，任寄日重。迁吏部尚书，每十日一往东宫，于皇太子前论<br>述古今得丧及当时政务。又敕以廷尉寺狱，事无大小，取征议决。俄敕遣征收募<br>兵士，自为部曲，征善抚恤，得物情，旬月之间，众近一万。位望既重，兼声位<br>熏灼，物议咸忌惮之。寻徙中书令。中书清简无事，或云征有怨言，后主闻之大<br>怒，收夺人马，将诛之，左右致谏，获免。祯明二年，隋军济江，后主以征有干<br>用，令权知中领军事。征日夜勤苦，备尽心力，后主嘉焉，谓曰：“事宁有以相<br>报”。及决战于钟山南冈，敕征守宫城西北大营，寻令督众军战事。陈亡，随例<br>入长安。征美容仪，有口辩，多所详究。至于士流官宦，陈宗戚属，及当朝制度，<br>宪章仪轨，户口风俗，山川土地，问无不对。然性颇便佞进取，不能以退素自业。<br>初拜吏部尚书，启后主借鼓吹，后主谓所司曰：“鼓吹军乐，有功乃授，蔡征不<br>自量揆，紊我朝章。然其父景历既有缔构之功，宜且如启，拜讫即追还。”征不<br>修廉隅，皆此类也。<br>隋文帝闻其敏赡，召见顾问，言辄会旨。然累年不调，久之，除太常丞。历<br>尚书户部仪曹郎，转给事郎，卒。子翼，位司徒属。入隋，为东宫学士。<br>宗元饶，南郡江陵人也。少好学，以孝闻。仕梁为征南府外兵参军。及司徒<br>王僧辩幕府初建，元饶与沛国刘师知同为主簿。陈武帝受禅，稍迁廷尉卿、尚书<br>左丞。宣帝初，军国务广，事无巨细，一以贯之，台省号为称职。迁御史中丞，<br>知五礼事。时合州刺史陈褒赃污狼籍，遣使就渚敛鱼，又令人于六郡乞米，百姓<br>甚苦之，元饶劾奏免之。吴兴太守武陵王伯礼、豫章内史南康嗣王方泰等，骄蹇<br>放横，元饶案奏，皆见削黜。元饶性公平，善持法，谙晓故事，明练政体。吏有<br>犯法，政不便时，及于名教不足者，随事纠正，多所裨益。迁南康内史，以秩米<br>三千余斛助人租课，存问高年，拯救乏绝，百姓甚赖焉。以课最入朝，诏加散骑<br>常侍。后为吏部尚书，卒。<br>韩子高，会稽山阴人也。家本微贱，侯景之乱，寓都下。景平，陈文帝出守<br>吴兴，子高年十六，为总角，容貌美丽，状似妇人，于淮渚附部伍寄载，欲还乡<br>里，文帝见而问曰：“能事我乎？”子高许诺。子高本名蛮子，帝改名之。性恭<br>谨，恒执备身刀及传酒炙。帝性急，子高恒会意旨。稍长，习骑射，颇有胆决，<br>愿为将帅。及平杜龛，配以士卒。文帝甚爱之，未尝离左右。帝尝梦骑马登山，<br>路危欲堕，子高推捧而升。文帝之讨张彪也，沈泰等先降，帝据有州城，周文育<br>镇北郭香岩寺。张彪自剡县夜还袭城，文帝自北门出，仓卒暗夕，军人扰乱，唯<br>子高在侧。文帝乃遣子高自乱兵中往见文育，反命酬答，于暗中又往慰劳众军。<br>文帝散兵稍集，子高引入文育营，因共立栅。明日败彪，彪奔松山，浙东平。文<br>帝乃分麾下多配子高，子高亦轻财礼士，归之者甚众。文帝嗣位，除右军将军，<br>封文招县子。及王琳平，子高所统益多，将士依附之，其有所论进，帝皆任使焉。<br>天嘉六年，为右卫将军。文帝不豫，入侍医药。<br>废帝即位，加散骑常侍。宣帝入辅，子高兵权过重，深不自安，好参访台阁，<br>又求出为衡、广诸镇。光大元年八月，前上虞县令陆昉及子高军主告其谋反，宣<br>帝在尚书省，因召文武在位议立皇太子，子高预焉，执送廷尉。其夕与到仲举同<br>赐死。父延庆及子弟并原宥。<br>华皎，晋陵暨阳人也。世为小吏。皎梁代为尚书比部令史。侯景之乱，事景<br>之党王伟。陈武帝南下，文帝为景所囚，皎遇文帝甚厚。及景平，文帝为吴兴太<br>守，以皎为都录事，深见委任。及文帝平杜龛，仍配以甲兵。御下分明，善于抚<br>接，解衣推食，多少必均。天嘉元年，封怀仁县伯。王琳东下，皎随侯瑱拒之。<br>琳平，知江州事。后随都督吴明彻征周迪，迪平，以功进爵为侯，仍授都督、湘<br>州刺史。皎起自下吏，善营产业，又征川洞，多致铜鼓及生口，并送都下。废帝<br>即位，改封重安县公。<br>韩子高诛后，皎内不自安，光大元年，密启求广州，以观时主意。宣帝伪许<br>之，而诏书未出。皎亦遣使引周兵，又崇奉梁明帝，士马甚盛。诏乃以吴明彻为<br>湘州刺史，实欲以轻兵袭之。虑皎先发，乃前遣明彻率众三万，乘金翅直趣郢州，<br>又遣抚军大将军淳于量率众五万，乘大舰继之。时梁明帝遣水军为皎声援，周武<br>帝遣卫公宇文直顿鲁山，又遣柱国长湖公元定攻围郢州。梁明帝授皎司空，巴州<br>刺史戴僧朔、衡阳内史任蛮奴、巴陵内史潘智虔、岳阳太守章昭裕、桂阳太守曹<br>宣、湘东太守钱明，并隶于皎。又长沙太守曹庆等本隶皎下，因为之用。帝恐上<br>流宰守并为皎扇惑，乃下诏曲赦湘、巴二州，其贼主帅节将，并许开恩出首。皎<br>以大舰载薪，因风放火，俄而风转自焚，皎大败，乃与戴僧朔奔江陵。元定等无<br>复船渡，步趣巴陵，巴陵城已为陈军所据，乃降，送于建邺。皎遂终于江陵，其<br>党并诛，唯任蛮奴、章昭裕、曹宣、刘广业获免。<br>刘师知，沛国相人也。家本素族。祖奚之，齐淮南太守，以善政闻。父景彦，<br>梁司农卿。师知本名师智，以与敬帝讳同，改焉。好学，有当务才，博涉书传，<br>工文笔，善仪体，台阁故事，多所详悉。绍泰初，陈武帝入辅，以师知为中书舍<br>人，掌诏诰。时兵乱后，朝仪多阙，武帝为丞相及加九锡并受禅，其仪注多师知<br>所定。梁敬帝在内殿，师知常侍左右。及将加害，师知诈帝令出，帝觉，绕床走<br>曰：“师知卖我，陈霸先反。我本不须作天子，何意见杀？”师知执帝衣，行事<br>者加刃焉。既而报陈武帝曰：“事已了。”武帝曰：“卿乃忠于我，后莫复尔。”<br>师知不对。武帝受命，仍兼舍人。性疏简，与物多忤，虽位宦不迁，而任遇甚重，<br>其所献替，皆有弘益。<br>及武帝崩，六日成服，时朝臣共议大行皇帝灵座侠御人衣服吉凶之制，博士<br>沈文阿议，宜服吉，师知议云：“既称成服，本备丧礼。案梁昭明太子薨，成服，<br>侠侍之官，悉著衰斩，唯著铠不异，此即可拟。愚谓六日成服，侠灵座须服衰绖。”<br>中书舍人蔡景历、江德藻、谢岐等同师知议。时以二议不同，乃启取左丞徐陵决<br>断。陵云：“案《山陵卤簿》吉部伍中，公卿以下导引者，爰及武贲、鼓吹、执<br>盖、奉车，并是吉服，岂容侠御独为衰绖？若言公卿胥吏并服衰绖，此与梓宫部<br>伍有何差别？若言文物并吉，司事者凶，岂容衽绖而奉华盖，衰衣而升玉路邪？<br>同博士议。”谢岐议曰：“灵筵祔宗庙，梓宫还山陵，实如左丞议。但《山陵卤<br>簿》，备身吉凶，从灵舆者仪服无变，从梓宫者皆服苴衰，爰至士礼，悉同此制。<br>此自是山陵之仪，非关成服。今谓梓宫灵扆，共在西阶，称为成服，亦无卤簿，<br>直是爰自胥吏，上至王公，四海之内，必备衰绖。案梁昭明太子薨，略是成例，<br>岂容凡百士庶，悉此日服重，而侍中至于武卫，最是近官，反鸣玉纡青，与平吉<br>不异？左丞既推以山陵事，愚意或谓与成服有殊。”陵重答云：“老病属纩，不<br>能多说。古人争议，多成怨府，傅玄见尤于晋代，王商取陷于汉朝。谨自三缄，<br>敬同高命。若万一不死，犹得展言，庶与群贤，更申扬榷。”文阿犹执所见，众<br>议不能决，乃具录二议奏闻，上从师知议。<br>迁鸿胪卿，舍人如故。天嘉元年，坐事免。寻起为中书舍人，复掌诏诰。天<br>康元年，文帝不豫，师知与尚书仆射到仲举等入侍医药。帝崩，豫顾命。宣帝入<br>辅，师知与仲举等遣舍人殷不佞，矫诏令宣帝还府，事觉，于北狱赐死。初，文<br>帝敕师知撰《起居注》，自永定二年秋至天嘉元年为十卷。<br>谢岐，会稽山阴人也。父达，梁太学博士。岐少机警，好学，仕梁为山阴令。<br>侯景乱，流寓东阳，景平，依于张彪。彪在吴郡及会稽，庶事委之。彪每征讨，<br>恒留岐监郡知后事。彪败，陈武帝引参机密，为兼尚书右丞。时军旅屡兴，粮储<br>多阙，岐所在干理，深被知遇。永定元年，为给事黄门侍郎、中书舍人，兼右丞<br>如故。天嘉二年卒，赠通直散骑常侍。弟峤，笃学，为通儒。<br>毛喜，字伯武，荥阳阳武人也。祖称，梁散骑侍郎。父栖忠，中权司马。<br>喜少好学，善草隶。陈武帝素知之。及镇京口，命喜与宣帝往江陵，仍敕宣<br>帝谘禀之。及梁元帝即位，以宣帝为领直，喜为尚书功论侍郎。及魏平江陵，喜<br>与宣帝俱迁长安。文帝即位，喜自周还，进和好之策，陈朝乃遣周弘正等通聘。<br>及宣帝反国，又遣喜入周，以家属为请。周冢宰宇文护执喜手曰：“能结二国之<br>好者，卿也。”仍迎柳皇后及后主还。天嘉三年至都，宣帝时为骠骑将军，仍以<br>喜为府谘议参军，领中记室，府朝文翰，皆喜词也。文帝尝谓宣帝曰：“我诸子<br>皆以‘伯’为名，汝诸子宜用‘叔’为称。”宣帝以访喜，喜即条自古名贤杜叔<br>英、虞叔卿等二十余人以启之，文帝称善。<br>文帝崩，废帝冲昧，宣帝录尚书辅政。仆射到仲举等矫太后令，遣宣帝还东<br>府，当时疑惧，无敢厝言。喜即驰入，谓宣帝曰：“今日之言，必非太后之意，<br>宗社至重，愿加三思。”竟如其策。右卫将军韩子高始与仲举通谋，其事未发，<br>喜谓宣帝曰：“宜简人马配与子高，并赐铁炭，使修器甲。”宣帝曰：“子高即<br>欲收执，何更如是？”喜曰：“山陵始毕，边寇尚多，而子高受委前朝，名为杖<br>顺，宜推心安诱，使不自疑，图之一壮士之力耳。”宣帝卒行其计。及帝即位，<br>除给事黄门侍郎，兼中书舍人，典军国机密。宣帝议北侵，敕喜撰军制十三条，<br>诏颁天下，文多不载。论定策功，封东昌县侯，以太子右卫率、右将军行江夏、<br>武陵、桂阳三王府国事。母忧去职，诏封喜母庾氏东昌国太夫人，遣员外散骑常<br>侍杜缅，图其墓田，上亲与缅案图指画，其见重如此。历位御史中丞，五兵尚书，<br>参掌选事。及得淮南之地，喜陈安边之术，宣帝纳之，即日施行。帝又欲进兵彭、<br>汴，以问喜，喜以为“淮左新平，边人未辑，周氏始吞齐国，难与争锋，未若安<br>人保境，斯久长之术也”。上不从。吴明彻卒俘于周。喜后历丹阳尹，吏部尚书。<br>及宣帝崩，叔陵构逆，敕中庶子陆琼宣旨，令南北诸军皆取喜处分。贼平，加侍<br>中。初，宣帝委政于喜，喜数有谏争，事并见从。自明彻败后，帝深悔不用其言，<br>谓袁宪曰：“一不用喜计，遂令至此。”由是益见亲重，喜乃言无回避。<br>时皇太子好酒德，每共亲幸人为长夜之宴，喜尝言之宣帝，太子遂衔之，即<br>位后稍见疏远。及被始兴王伤，创愈，置酒引江总以下，展乐赋诗，醉酣而命喜。<br>于时山陵初毕，未及逾年，喜见之不怿，欲谏，而后主已醉。喜言心疾，仆于阶<br>下，移出省中。后主醒，乃谓江总曰：“我悔召毛喜，知其无病，但欲阻我欢宴，<br>非我所为耳。”乃与司马申谋曰：“此人负气，吾欲将乞鄱阳兄弟，听其报雠，<br>可乎？”对曰：“终不为官用，愿如圣旨。”传縡争之曰：“若许报雠，欲置<br>先皇何地？”后主曰：“当与一小郡，勿令见人事耳。”至德元年，授永嘉内史。<br>喜至郡，不受奉秩，政弘清静，人吏安之。遇丰州刺史章大宝举兵反，郡与丰州<br>接，而素无备，喜乃修城隍器械，又遣兵援建安。贼平，授南安内史。祯明元年，<br>征为光禄大夫，领左骁骑将军，道卒，有集十卷。子处冲嗣。<br>沈君理，字仲伦，吴兴人也。祖僧畟，梁左户尚书。父巡，元帝时位少府卿，<br>魏平荆州，梁宣帝署金紫光禄大夫。君理美风仪，博涉有识鉴。陈武帝镇南徐州，<br>巡遣君理致谒，深见器重，命尚会稽长公主。及帝受禅，拜驸马都尉，封永安亭<br>侯，为吴郡太守。时兵革未宁，百姓荒弊，君理总集士卒，修饰器械，深以干理<br>见称。文帝嗣位，累迁左户尚书。天嘉六年，为东阳太守。天康元年，以父忧去<br>职，自请往荆州迎柩。朝议以在位重臣，难令出境，乃遣长兄君严往焉。及还，<br>将葬，诏赠巡侍中、领军将军，谥曰敬子。太建中，历位太子詹事，吏部尚书。<br>宣帝以君理女为皇太子妃，赐爵望蔡县侯，位侍中、尚书右仆射。卒，赠翊左将<br>军、开府仪同三司，谥曰贞宪。君理弟君高、君公。<br>君高，字季高，少知名，性刚直，有吏能。位卫尉卿，平越中郎将、都督、<br>广州刺史，甚得人和。卒，谥祁子。<br>君公自梁元帝败后，常在江陵。祯明中，与萧瓛、萧岩叛隋归陈，后主擢为<br>太子詹事。君公博学有才辩，善谈论，后主深器之。陈亡，入隋，文帝以其叛亡，<br>命斩于建康。<br>君理弟叔迈，亦方正有干局，位通直散骑常侍，侍东宫。<br>陆山才，字孔章，吴郡吴人也。祖翁宝，梁尚书水部郎。父泛，中散大夫。<br>山才倜傥，好尚文史，范阳张缵、缵弟绾并钦重之。绍泰中，都督周文育出镇南<br>豫州，不知书疏，以山才为长史，政事悉以委之。文育南讨，克萧勃，禽欧阳頠，<br>计画多出山才。后文育重镇豫章金口，山才复为镇南长史、豫章太守。文育为熊<br>昙朗所害，昙朗囚山才等，送于王琳。未至，而侯安都败琳将常众爱，由是山才<br>获反。累迁度支尚书，坐侍宴与蔡景历言语过差，为有司所奏，免官。寻授散骑<br>常侍，迁西阳、武昌二郡太守。卒，谥曰简子。<br>论曰：赵知礼、蔡景历属陈武经纶之日，居文房书记之任，此乃宋、齐之初<br>傅亮、王俭之职。若乃校其才用，理不同年，而卒能膺务济时，盖其遇也。希祥<br>劳臣之子，才名自致，迹涉便佞，贞介所羞。元饶始终任遇，无亏公道，名位自<br>卒，其殆优乎！子高权重为戮，亦其宜也。华皎经纶云始，既蹈元功，殷忧之辰，<br>自同劲草，虽致奔败，未足为非。师知送往多阙，见忌新主，谋人之义，可无慎<br>哉？然晚遇诛夷，非其过也。毛喜逢时遇主，好谋而成，见废昏朝，不致公辅，<br>惜矣！沈、陆所以见重，固亦雅望之所致焉。<br><hr>
