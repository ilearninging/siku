<h4>《史部·南史·卷七十四  列传第六十四》<b class="x">作者：李延寿</b></h4>
<br>◎孝义下<br>○滕昙恭（徐普济张悌等）陶季直沈崇傃荀匠吉翂甄恬<br>赵拔扈韩怀明褚修张景仁（宛陵女子卫敬瑜妻王刘景昕）陶子锵<br>成景俊李庆绪谢蔺（子贞）殷不害（弟不佞）司马皓张昭（弟乾王<br>知玄）<br>滕昙恭，豫章南昌人也。年五岁，母杨氏患热。思食寒瓜，土俗所不产。昙<br>恭历访不能得，衔悲哀切。俄遇一桑门问其故，昙恭具以告。桑门曰：“我有两<br>瓜，分一相遗。”还以与母，举室惊异，寻访桑门，莫知所在。及父母卒，昙恭<br>并水浆不入口者旬日，感恸呕血，绝而复苏。隆冬不著茧絮，蔬食终身。每至忌<br>日，思慕不自堪，昼夜哀恸。其门外有冬生树二株，时忽有神光自树而起，俄见<br>佛像及夹侍之仪，容光显著，自门而入。昙恭家人大小，咸共礼拜，久之乃灭。<br>远近道俗咸传之。太守王僧虔引昙恭为功曹，固辞不就。王俭时随僧虔在郡，号<br>为滕曾子。梁天监元年，陆琏奉使巡行风俗，表言其状。昙恭有子三人，皆有行<br>业。<br>时有徐普济者，长沙临湘人。居丧未葬，而邻家火起，延及其舍。普济号恸<br>伏棺上，以身敝火。邻人往救之，焚炙已闷绝，累日方苏。<br>又有建康人张悌，家贫，无以供养，以情告邻富人。富人不与，不胜忿，遂<br>结四人作劫，所得衣物，三劫持去，实无一钱入己。县抵悌死罪。悌兄松诉称：<br>“与弟景是前母子，后母唯生悌，松长，不能教诲，乞代悌死。”景又曰：“松<br>是嫡长，后母唯生悌。若从法，母亦不全。”亦请死。母又云：“悌应死，岂以<br>弟罪枉及诸兄？悌亦引分，全两兄供养。”县以上谳。帝以为孝义，特降死，后<br>不得为例。<br>陶季直，丹阳秣陵人也。祖愍祖，宋广州刺史。父景仁，中散大夫。季直早<br>慧，愍祖甚爱异之，尝以四函银列置于前，令诸孙各取其一。季直时年四岁，独<br>不取，曰：“若有赐，当先父伯，不应度及诸孙。故不取。”愍祖益奇之。五岁<br>丧母，哀若成人。初，母未病，令于外染衣，卒后，家人始赎。季直抱之号恸，<br>闻者莫不酸感。及长，好学，淡于荣利，征召不起，时人号曰聘君。后为望蔡令，<br>以病免。<br>时刘彦节、袁粲以齐高帝权盛，将图之。彦节素重季直，欲与谋。季直以袁、<br>刘儒者，必致颠殒，固辞不赴。俄而彦节等败。齐初为尚书比部郎。时褚彦回为<br>尚书令，素与季直善，频以为司空司徒主簿，委以府事。彦回卒，尚书令王俭以<br>彦回有至行，欲谥“文孝公”。季直曰：“文孝是司马道子谥，恐其人非具美，<br>不如文简。”俭从之。季直又请为彦回立碑，始终营护，甚有吏节。再迁东莞太<br>守，在郡号为清和。后为镇西谘议参军。齐武帝崩，明帝作相，诛锄异己。季直<br>不能阿意取容，明帝颇忌之，出为辅国长史、北海太守。边职上佐，素士罕为之<br>者，或劝季直造门致谢，明帝留以为骠骑谘议参军，兼尚书左丞，迁建安太守。<br>为政清静，百姓便之。<br>梁台建，为给事黄门侍郎，常称仕至二千石始愿毕矣，无为久预人间事，乃<br>辞疾还乡里。梁天监初，就拜太中大夫。武帝曰：“梁有天下，遂不见此人。”<br>十年，卒于家。季直素清苦绝伦，又屏居十余载，及死，家徒四壁，子孙无以殡<br>敛，闻者莫不伤其志事云。<br>沈崇傃，字思整，吴兴武康人也。父怀明，宋兖州刺史。崇傃六岁丁父<br>忧，哭踊过礼。及长，事所生母至孝，家贫，常佣书以养。天监二年，太守柳惲<br>辟为主簿。崇傃从惲到郡，还迎其母，未至而母卒。崇傃以不及侍疾，将欲<br>致死，水浆不入口，昼夜号哭，旬日殆将绝气。兄弟谓曰：“殡葬未申，遽自毁<br>灭，非全孝道也。”崇傃心悟，乃稍进食。母权瘗，去家数里，哀至辄之瘗所，<br>不避雨雪。每倚坟哀恸，飞鸟翔集。夜恒有猛兽来望之，有声状如叹息者。家贫<br>无以迁厝，乃行乞经年，始获葬焉。既而庐于墓侧，自以初行丧礼不备，复以葬<br>后更行服三年。久食麦屑，不啖盐酢，坐卧于单荐，因虚肿不能起。郡县举至孝。<br>梁武闻，即遣中书舍人慰勉之，乃诏令释服，擢补太子洗马，旌其门闾。崇傃<br>奉诏释服，而涕泣如居丧。固辞不受官，乃除永宁令。自以禄不及养，哀思不自<br>堪，未至县，卒。<br>荀匠，字文师，颍阴人，晋太保勖九世孙也。祖琼，年十五复父仇于成都市，<br>以孝闻。宋元嘉末度淮，逢武陵王举义，为元凶追兵所杀，赠员外散骑侍郎。父<br>法超，仕齐为安复令，卒官。匠号恸气绝，身体皆冷，至夜乃苏。既而奔丧，每<br>宿江渚，商侣不忍闻其哭声。梁天监元年，其兄斐为郁林太守，征俚贼，为流矢<br>所中，死于阵。丧还，匠迎于豫章，望舟投水，旁人赴救，仅而得全。及至，家<br>贫不时葬，居父忧并兄服，历四年不出庐户。自括发不复栉沐，发皆秃落。哭无<br>时，声尽则系之以泣，目眦皆烂，形骸枯悴，皮骨裁连，虽家人不复识。郡县以<br>状言，武帝诏遣中书舍人为其除服，擢为豫章王国左常侍。匠虽即吉而毁悴逾甚，<br>外祖孙谦诫之曰：“主上以孝临天下，汝行过古人，故擢汝此职。非唯君父之命<br>难拒，故亦扬名后世，所显岂独汝身哉？”匠乃拜，竟以毁卒。<br>吉翂，字彦霄，冯翊莲勺人也。家居襄阳。翂幼有孝性，年十一，遭所生母<br>忧，水浆不入口。殆将灭性，亲党异之。<br>梁天监初，父为吴兴原乡令，为吏所诬，逮诣廷尉。翂年十五，号泣衢路，<br>祈请公卿，行人见者皆为陨涕。其父理虽清白，而耻为吏讯，乃虚自引咎，罪当<br>大辟。翂乃挝登闻鼓，乞代父命。武帝异之，尚以其童幼，疑受教于人，敕廷尉<br>蔡法度严加胁诱，取其款实。法度乃还寺，盛陈徽纆，厉色问曰：“尔求代父<br>死，敕已相许，便应伏法；然刀锯至剧，审能死不？且尔童孺，志不及此，必为<br>人所教，姓名是谁？若有悔异，亦相听许。”对曰：“囚虽蒙弱，岂不知死可畏<br>惮；顾诸弟幼藐，唯囚为长，不忍见父极刑，自延视息，所以内断胸臆，上干万<br>乘。今欲殉身不测，委骨泉壤，此非细故，奈何受人教邪？”法度知不可屈挠，<br>乃更和颜诱语之，曰：“主上知尊侯无罪，行当释亮。观君神仪明秀，足称佳童，<br>今若转辞，幸父子同济，奚以此妙年苦求汤镬？”翂曰：“凡鲲鲕蝼蚁尚惜其生，<br>况在人斯，岂愿齑粉？但父挂深劾，必正刑书，故思殒仆，冀延父命。”翂初见<br>囚，狱掾依法备加桎梏，法度矜之，命脱其二械，更令著一小者。翂弗听，曰：<br>“翂求代父死，死囚岂可减乎？”竟不脱械。法度以闻，帝乃宥其父。<br>丹阳尹王志，求其在廷尉故事，并诸乡居，欲于岁首举充纯孝。翂曰：“异<br>哉王尹，何量翂之薄，夫父辱子死，斯道固然，若翂有埙面目，当其此举，则是<br>因父买名，一何甚辱！”拒之而止。年十七，应辟为本州主簿，出监万年县。摄<br>官期月，风化大行。自雍还郢，湘州刺史柳忱复召为主簿。后秣陵乡人裴俭、丹<br>阳郡守臧盾、扬州中正张仄连名荐翂，以为孝行纯至，明通《易》、《老》。敕<br>付太常旌举。初，翂以父陷罪，因成悸疾，后因发而卒。<br>甄恬，字彦约，中山无极人也，世居江陵。数岁丧父，哀感有若成人。家人<br>矜其小，以肉汁和饭饲之，恬不肯食。年八岁，尝问其母，恨生不识父，遂悲泣<br>累日。忽若有见，言形貌则其父也，时以为孝感。家贫养母，常得珍羞。及居丧，<br>庐于墓侧，恒有乌玄黄杂色集于庐树，恬哭则呜，哭止则止。又有白鸠白雀栖宿<br>其庐。州将始兴王憺表其行状，诏旌表门闾，加以爵位。恬官至安南行参军。<br>赵拔扈，新城人也。兄震动，富于财，太守樊文茂求之不已，震动怒曰：<br>“无厌将及我。”文茂闻其语，聚其族诛之。拔扈走免，亡命聚党，至社树咒曰：<br>“文茂杀拔扈兄，今欲报之，若事克，斫树处更生，不克即死。”三宿三枿生十<br>丈余，人间传以为神，附者十余万。既杀文茂，转攻旁邑。将至成都，十余日战<br>败，退保新城求降。文茂，黎州刺史文炽弟，襄阳人也。<br>韩怀明，上党人也。客居荆州。十岁，母患尸疰，每发辄危殆。怀明夜于星<br>下稽颡祈祷，时寒甚切，忽闻香气，空中有人曰：“童子母须臾永差，无劳自苦。”<br>未晓而母平复，乡里以此异之。十五丧父，几至灭性，负土成坟，赙助无所受。<br>免丧，与乡人郭麻俱师南阳刘虬。虬尝一日废讲，独居涕泣，怀明窃问虬家人，<br>答云是外祖亡日。时虬母亦已亡矣。怀明闻之，即日罢学，还家就养。虬叹曰：<br>“韩生无丘吾之恨矣。”家贫，肆力以供甘脆，嬉怡膝下，朝夕不离母侧。母年<br>九十，以寿终，怀明水浆不入口一旬，号哭不绝声。有双白鸠巢其庐上，字乳驯<br>狎，若家禽焉，服释乃去。及除丧，蔬食终身，衣衾无所改。梁天监初，刺史始<br>兴王憺表言之。州累辟不就，卒于家。<br>褚修，吴郡钱唐人也。父仲都，善《周易》，为当时之冠。梁天监中，历位<br>《五经》博士。修少传父业，武陵王纪为扬州，引为宣惠参军，兼限内记室。修<br>性至孝，父丧，毁瘠过礼，因患冷气。及丁母忧，水浆不入口二十三日，每号恸<br>辄呕血，遂以毁卒。<br>张景仁，广平人也。父梁天监初为同县韦法所杀，景仁时年八岁。及长，志<br>在复仇。普通七年，遇法于公田渚，手斩其首以祭父墓。事竟，诣郡自缚，乞依<br>刑法。太守蔡天起上言于州。时简文在镇，乃下教褒美之，原其罪，下属长蠲其<br>一户租调，以旌孝行。<br>又天监中，宣城宛陵女子与母同床眠，母为猛兽所取。女啼号随挐猛兽，行<br>数十里，兽毛尽落，兽乃置其母而去。女抱母犹有气息，经时乃绝。乡里言于郡<br>县，太守萧琮表上，诏榜其门闾。<br>又霸城王整之姊嫁为卫敬瑜妻，年十六而敬瑜亡，父母舅姑咸欲嫁之，誓而<br>不许，乃截耳置盘中为誓乃止。遂手为亡婿种树数百株，墓前柏树忽成连理，一<br>年许还复分散。女乃为诗曰：“墓前一株柏，根连复并枝。妾心能感木，颓城何<br>足奇。”所住户有燕巢，常双飞来去，后忽孤飞。女感其偏栖，乃以缕系脚为志。<br>后岁此燕果复更来，犹带前缕。女复为诗曰：“昔年无偶去，今春犹独归。故人<br>恩既重，不忍复双飞。”雍州刺史西昌侯藻嘉其美节，乃起楼于门，题曰“贞义<br>卫妇之闾”。又表于台。<br>后有河东刘景昕，事母孝谨，母常病癖三十余年，一朝而瘳，乡里以为景昕<br>诚感。荆州刺史湘东王绎辟为主簿。<br>陶子锵，字海育，丹阳秣陵人也。父延，尚书比部郎。兄尚，宋末为幸臣所<br>怨，被系。子锵公私缘诉，流血稽颡，行路嗟伤。逢谢超宗下车相访，回入县诣<br>建康令劳彦远曰：“岂忍见人昆季如此而不留心？”劳感之，兄得释。母终，居<br>丧尽礼。与范云邻，云每闻其哭声，必动容改色，欲相申荐，会云卒。初，子锵<br>母嗜莼，母没后，恒以供奠。梁武义师初至，此年冬营莼不得，子锵痛恨，恸哭<br>而绝，久之乃苏。遂长断莼味。<br>成景俊，字超，范阳人也。祖兴，仕魏为五兵尚书。父安乐，淮阳太守。梁<br>天监六年，常邕和杀安乐，以城内附。景俊谋复仇，因杀魏宿预城主，以地南入。<br>普通六年，邕和为鄱阳内史，景俊购人刺杀之。未久，重购邕和家人，鸩杀其子<br>弟，噍类俱尽。武帝义之，每为屈法。景俊家仇既雪，每思报效，后除北豫州刺<br>史，侵魏，所向必推其智勇，时以比马仙琕。兼有政绩见怀，北豫州吏人树碑<br>纪德，卒，谥曰忠烈云。<br>李庆绪，字孝绪，广汉郪人也。父为人所害，庆绪九岁而孤，为兄所养，<br>日夜号泣，志在复仇。投州将陈显达，仍于部伍白日手刃其仇，自缚归罪，州将<br>义而释之。梁天监中，为东莞太守。丁母忧去职，庐于墓侧，每恸呕血数升。后<br>为巴郡太守，号良吏。累迁卫尉，封安陆县侯。益州三百年无复贵仕，庆绪承恩<br>至此，便欲西归。寻徙太子右卫率，未拜而卒。<br>谢蔺，字希如，陈郡阳夏人，晋太傅安之八世孙也。父经，北中郎谘议参军。<br>蔺五岁时，父未食，乳媪欲令先饭，蔺终不进。舅阮孝绪闻之，叹曰：“此儿在<br>家则曾子之流，事君则蔺生之匹。”因名曰蔺。稍授以经史，过目便能讽诵，孝<br>绪每曰：“吾家阳元也。”及丁父忧，昼夜号恸，毁瘠骨立。母阮氏常自守视譬<br>抑之。服阙，吏部尚书萧子显嘉其至行，擢为王府法曹行参军。累迁外兵、记室<br>参军。时甘露降士林馆，蔺献颂，武帝嘉之。有诏使制北兖州刺史萧楷德政碑。<br>又奉诏令制宣城王《奉述中庸颂》。后为兼散骑常侍，使魏。会侯景入附，境上<br>交兵，蔺母既虑不得还，感气而卒。及蔺还，入境夜梦不祥，旦便投列驰归。及<br>至，号恸呕血，气绝久之，水浆不入口。每哭，眼耳口鼻皆血流，经月余日，因<br>夜临而卒。所制诗赋碑颂数十篇，子贞。<br>贞，字元正，幼聪敏，有至性。祖母阮氏先苦风眩，每发，便一二日不能饮<br>食。贞时年七岁，祖母不食，贞亦不食，往往如此。母王氏授以《论语》、《孝<br>经》，读讫便诵。八岁，尝为《春日闲居》诗，从舅王筠奇之，谓所亲曰：“至<br>如‘风定花犹落’，乃追步惠连矣。”年十三，尤善《左氏春秋》，工草隶虫篆。<br>十四，丁父艰，号顿于地，绝而复苏者数矣。初贞父蔺以忧毁卒，家人宾客复忧<br>贞，从父洽、族兄皓乃共请华严寺长爪禅师为贞说法。仍譬以母须侍养，不宜毁<br>灭，乃少进饘粥。及魏克江陵，入长安。皓逃难番禺，贞母出家于宣明寺。及<br>陈武帝受禅，皓还乡里，供养贞母，将二十年。<br>初，贞在周，尝侍周武帝爱弟赵王招读，招厚礼之。闻其独处，必昼夜涕泣，<br>私问知母在乡，乃谓曰：“寡人若出居藩，当遣侍读还家。”后数年，招果出，<br>因辞面奏，请放贞还。帝奇招仁爱，遣随聘使杜子晖归国。是岁陈太建五年也。<br>始自周还时，始兴王叔陵为扬州刺史，引祠部侍郎阮卓为记室，辟贞为主簿。<br>寻迁府录事参军，领丹阳丞。贞知叔陵有异志，因与卓自疏。每有宴游，辄以疾<br>辞，未尝参预，叔陵雅重之，弗之罪也。及叔陵肆逆，唯贞与卓不坐。再迁南平<br>王友，掌记室事。府长史汝南周确，新除都官尚书，请贞为让表，后主览而奇之。<br>及问，知贞所作，因敕舍人施文庆曰：“谢贞在王家未有禄秩，可赐米百石。”<br>以母忧去职。顷之，敕起还府，累启固辞，敕不许。贞哀毁羸瘠，终不能之官舍。<br>吏部尚书姚察与贞友善，及贞病笃，问以后事。贞曰：“孤子衅祸所集，将随灰<br>壤，族子凯等，粗自成立，已有疏付之，此固不足仰尘厚德。弱儿年甫六岁，名<br>靖，字依仁，情累所不能忘，敢以为托。”是夜卒。后主问察曰：“谢贞有何亲<br>属？”察以靖答，即敕长给衣粮。初，贞之病，有遗疏告族子凯：“气绝之后，<br>若依僧家尸陀林法，是吾所愿，正恐过为独异。可用薄板周身，载以露车，覆以<br>草席，坎山次而埋之。又靖年尚小，未阅人事，但可三月施小床，设香水，尽卿<br>兄弟相厚之情。即除之，无益之事，勿为也。”<br>殷不害，字长卿，陈郡长平人也。祖汪，齐豫章王行参军。父高明，梁尚书<br>兵部郎。不害性至孝，居父忧过礼，由是少知名。家世俭约，居甚贫窭。有弟五<br>人，皆幼弱。不害事老母，养小弟，勤剧无所不至，士大夫以笃行称之。年十七，<br>仕梁为廷尉平，长于政事，兼饰以儒术，名法有轻重不便者，辄上书言之，多见<br>纳用。大同五年，兼东宫通事舍人。时朝政多委东宫，不害与舍人庾肩吾直日奏<br>事，梁武帝尝谓肩吾曰：“卿是文学之士，吏事非卿所长，何不使殷不害来邪？”<br>其见知如此。简文以不害善事亲，赐其母蔡氏锦裙襦毡席被褥，单复毕备。<br>侯景之乱，不害从简文入台。及台城陷，简文在中书省。景带甲将兵，入朝<br>陛见，过谒简文，左右甚不逊，侍卫者莫不惊恐辟易，唯不害与中庶子徐摛侍侧<br>不动。简文为景所幽，遣人请不害与居处，景许之，不害供侍益谨。梁元帝立，<br>以不害为中书郎，兼廷尉卿，魏平江陵，失母所在。时甚寒雪，冻死者填满沟壑。<br>不害行哭寻求，声不暂辍，过见死人沟中，即投身捧视，举体冻僵，水浆不入口<br>者七日，始得母尸。凭尸而哭，每辄气绝，行路皆为流涕。即江陵权殡，与王褒、<br>庾信俱入长安。自是蔬食布衣，枯槁骨立，见者莫不哀之。<br>太建七年，自周还陈，除司农卿。迁晋陵太守。在郡感疾，诏以光禄大夫征<br>还养疾。后主即位，加给事中。初，不害之还也，周留其长子僧首，因居关中。<br>祯明三年，陈亡，僧首来迎，不害道卒，年八十五。不害弟不佞。<br>不佞，字季卿，少立名节，居父丧以至孝称。好读书，尤长吏术。梁承圣初，<br>为武康令。时兵荒饥馑，百姓流移，不佞循抚招集，襁负至者以千数。会魏克江<br>陵，而母卒，道路隔绝，久不得奔赴。四载之中，昼夜号泣，居处饮食，常为居<br>丧之礼。陈武帝受禅，除娄令。至是第四兄不齐，始于江陵迎母丧柩归葬。不佞<br>居处之节，如始闻问，若此者又三年。身自负土，手植松柏，每岁时伏腊，必三<br>日不食。<br>文帝时，兼尚书右丞，迁东宫通事舍人。及废帝嗣立，宣帝为太傅、录尚书<br>辅政，甚为朝望所归。不佞素以名节自立，又受委东宫，乃与仆射到仲举、中书<br>舍人刘师知、尚书左丞王暹等谋，矫诏出宣帝。众人犹豫未敢先发，不佞乃驰诣<br>相府，面宣诏旨，令相王还第。及事发，仲举等皆伏诛，宣帝雅重不佞，特赦之，<br>免其官而已。及即位，以为军师始兴王谘议参军。后兼尚书左丞，加通直散骑常<br>侍，卒官。不佞兄不疑、不占、不齐并早亡，事第二寡嫂张氏甚谨，所得录奉，<br>不入私室。长子梵童，位尚书金部郎。<br>司马皓，字文升，河内温人也。高祖柔之，晋侍中，以南顿王孙绍齐文献王<br>攸后。父子产，即梁武帝之外兄也，位岳阳太守。皓幼聪警，有至性。年十二，<br>丁内艰，哀慕过礼，水浆不入口，殆经一旬。每号恸，必至闷绝，父每喻之，令<br>进粥，然犹毁瘠骨立。服阕，以姻戚子弟入问讯，梁武帝见其羸疾，叹息久之。<br>字其小字谓其父曰：“昨见罗儿面颜憔悴，使人恻然，便是不坠家风，为有子矣。”<br>后累迁正员郎。丁父艰，哀毁愈甚，庐于墓侧，日进薄麦粥一升。墓在新林，连<br>接山阜，旧多猛兽，皓结庐数载，豺狼绝迹。常有两鸠栖宿庐所，驯狎异常。承<br>圣中，除太子庶子。魏克江陵，随列入长安。而梁宗屠戮，太子殡瘗失所，及周<br>受禅，皓以宫臣，乃抗表求还江陵改葬，辞甚酸切。周朝优诏答之，即敕荆州以<br>礼安厝。陈太建八年，自周还，宣帝特降殊礼。历位通直散骑常侍、太中大夫，<br>卒。有集十卷。<br>子延义，字希忠，少沉敏好学。初随父入关，丁母忧，丧过于礼。及皓还都，<br>延义乃躬负灵榇，昼伏宵行，冒履冰霜，手足皲瘃。至都，遂致挛废，数年乃愈。<br>位司徒从事中郎。<br>张昭，字德明，吴郡吴人也。幼有孝性，父穀常患消渴，嗜鲜鱼，昭乃身自<br>结网捕鱼，以供朝夕。弟乾，字玄明，聪敏好学，亦有至性。及父卒，兄弟并不<br>衣绵帛，不食盐酢，日唯食一升麦屑粥。每一感恸，必致欧血，邻里闻之，皆为<br>涕泣。父服未终，母陆氏又卒，兄弟遂六年哀毁，形容骨立。家贫，未得大葬，<br>遂布衣蔬食，十有余年。杜门不出，屏绝人事。时衡阳王伯信临郡，举乾孝廉，<br>固辞不就。兄弟并因毁成疾，昭一眼失明，乾亦中冷苦癖，年并未五十，终于家，<br>子胤俱绝。<br>宣帝时，有太原王知玄者，侨居会稽剡县，居家以孝闻。及丁忧，哀毁而卒。<br>帝嘉之，诏改所居青苦里为孝家里。<br>论曰：自浇风一起，人伦毁薄。盖抑引之教，导俗所先，变里旌闾，义存劝<br>奖。是以汉世士务修身，故忠孝成俗，至于乘轩服冕，非此莫由。晋、宋以来，<br>风衰义缺，刻身厉行，事薄膏腴。若使孝立闺庭，忠被史策，多发沟畎之中，非<br>出衣簪之下。以此而言声教，不亦卿大夫之耻乎？<br><hr>
