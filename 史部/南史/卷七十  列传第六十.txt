<h4>《史部·南史·卷七十  列传第六十》<b class="x">作者：李延寿</b></h4>
<br>◎循吏<br>○吉翰杜骥申怙杜慧庆阮长之甄法崇（孙彬）傅琰（孙岐）<br>虞愿王洪轨（李珪之）沈瑀范述曾孙谦（从子廉）何远郭祖深<br>昔汉宣帝以为“政平讼理，其惟良二千石乎”。前史亦云，今之郡守，古之<br>诸侯也。故长吏之职，号曰亲人。至于道德齐礼，移风易俗，未有不由之矣。<br>宋武起自匹庶，知人事艰难，及登庸作宰，留心吏职。而王略外举，未遑内<br>务，奉师之费，日耗千金。播兹宽简，虽所未暇，而黜己屏欲，以俭御身，左右<br>无幸谒之私，闺房无文绮之饰。故能戎车岁驾，邦甸不扰。文帝幼而宽仁，入纂<br>大业，及难兴陕服，六戎薄伐，兴师命将，动在济时。费由府实，事无外扰。自<br>此方内晏安，氓庶蕃息，奉上供徭，止于岁赋，晨出暮归，自事而已。守宰之职，<br>以六期为断，虽没世不徙，未及曩时，而人有所系，吏无苟得，家给人足，即事<br>虽难，转死沟渠，于时可免。凡百户之乡，有市之邑，歌谣儛蹈，触处成群，<br>盖宋世之极盛也。暨元嘉二十七年，举境外捍，于是倾资扫蓄，犹有未供，深赋<br>厚敛，天下骚动。自兹迄于孝建，兵连不息。以区区江东，蕞尔迫隘，荐之以师<br>旅，因之以凶荒，向时之盛，自此衰矣。晋世诸帝多处内房，朝宴所临，东西二<br>堂而已。孝武末年，清暑方构，及永初受命，无所改作，所居唯称西殿，不制嘉<br>名，文帝因之，亦有合殿之称。及孝武承统，制度滋长，犬马余菽粟，土木衣绨<br>绣。追陋前规，更造正光、玉烛、紫极诸殿。雕栾绮节，珠窗网户，嬖女幸臣，<br>赐倾府藏，竭四海不供其欲，殚人命未快其心。明皇继祚，弥笃浮侈，恩不恤下，<br>以至横流。莅人之官，迁变岁属，突不得黔，灶未暇暖，蒲、密之化，事未易阶。<br>岂徒吏不及古，人乖于昔，盖由为上所扰，致化莫从。<br>齐高帝承斯奢纵，辅立幼主，思振人瘼，风移百城。为政未期，擢山阴令傅<br>琰为益州刺史，乃损华反朴，恭己南面，导人以躬，意存勿扰。以山阴大邑，狱<br>讼繁滋，建元三年，别置狱丞，与建康为比。永明继运，垂心政术，杖威善断，<br>犹多漏网，长吏犯法，封刃行诛。郡县居职，以三周为小满。水旱之灾，辄加振<br>恤。十许年中，百姓无犬吠之惊。都邑之盛，士女昌逸，歌声儛节，纟玄服华<br>妆。桃花渌水之间，秋月春风之下，无往非适。明帝自在布衣，达于吏事，及居<br>宸扆，专务刀笔。未尝枉法申恩，守宰由斯而震。属以魏军入伐，疆场大扰，兵<br>车连岁，不遑启居，军国糜耗，从此衰矣。继以昏乱，政由群孽，赋调云起，徭<br>役无度。守宰多倚附权门，互长贪虐，裒刻聚敛，侵扰黎氓。天下摇动，无所措<br>其手足。<br>梁武在田，知人疾苦，及定乱之始，仍下宽书。东昏时杂调咸悉除省，于是<br>四海之内始得息肩。及践皇极，躬览庶事，日昃听政，求瘼恤隐。乃命輶轩以省<br>方俗，置肺石以达穷人。劳己所先，事唯急病。元年，始去人赀，计丁为布。在<br>身服浣濯之衣，御府无文锦之饰。太官常膳，唯以菜蔬，圆案所陈，不过三盏，<br>盖以俭先海内也。故每选长吏，务简廉平，皆召见于前，亲勖政道。始擢尚书殿<br>中郎到溉为建安内史，左户侍郎刘鬷为晋安太守。溉等居官，并以廉洁著。又著<br>令：小县有能，迁为大县令；大县有能，迁为二千石。于是山阴令丘仲孚有异绩，<br>以为长沙内史，武康令何远清公，以为宣城太守。剖符为吏者，往往承风焉。斯<br>亦近代奖劝之方也。<br>案前史各立《循吏传》，序其德美，今并掇采其事，以备此篇云。<br>吉翰，字休文，冯翊池阳人也。初为龙骧将军刘道怜参军，随府转征虏左参<br>军，随道怜北征广固，赐爵建城县五等侯。参宋武帝中军军事、临淮太守。复为<br>道怜骠骑中兵参军，从事中郎。为将佐十余年，清谨勤正，甚为武帝所知赏。元<br>嘉中，历位梁、南秦二州刺史，徙益州刺史，加督。在任著美绩，甚得方伯之体，<br>论者称之。累迁徐州刺史，监徐、兖二州，豫州梁郡诸军事，时有死罪囚，典签<br>意欲活之，因翰入关斋呈事，翰省讫，语令且去，明可更呈。明旦，典签不敢复<br>入，呼之乃来。取昨所呈事视讫，谓曰：“卿意当欲宥此囚死命。昨于斋坐见其<br>事，亦有心活之。但此囚罪重，不可全贷，既欲加恩，卿便当代任其罪。”因命<br>左右收典签付狱杀之，原此囚生命。其刑政类如此。自下畏服，莫敢犯禁。卒于<br>官。<br>杜骥，字度世，京兆杜陵人也。高祖预，晋征南将军。曾祖耽，避难河西，<br>因仕张氏。苻坚平凉州，父祖始还关中。兄坦，颇涉史传，宋武帝平长安，随从<br>南还。元嘉中，位青、冀二州刺史，晚度北入南朝，常以伧荒遇之，虽复人才可<br>施，每为清途所隔，坦恒以慨然。尝与文帝言及史籍，上曰：“金日磾忠孝淳深，<br>汉朝莫及，恨今世无复此辈人。”坦曰：“日磾之美，诚如圣诏，假使出乎今世，<br>养马不暇，岂辨见知？”上变色曰：“卿何量朝廷之薄也？”坦曰：“请以臣言<br>之，臣本中华高族，亡高祖因晋氏丧乱，播迁凉土，直以南度不早，便以荒伧赐<br>隔。日磾胡人，身为牧圉，便超入内侍，齿列名贤。圣朝虽复拔才，臣恐未必能<br>也。”上默然。<br>北土旧法，问疾必遣子弟。骥年十三，父使候同郡韦华。华子玄有高名，见<br>而异之，以女妻焉。累迁长沙王义欣后军录事参军。元嘉七年，随到彦之入河南，<br>加建武将军。魏撤河南戍悉归河北，彦之使骥守洛阳。洛阳城废久，又无粮食，<br>及彦之败退，骥欲弃城走，虑为文帝诛。初，武帝平关、洛，致钟虡旧器南还。<br>一大钟坠洛水中，至是帝遣将姚耸夫领千五百人迎致之。时耸夫政率所领牵钟于<br>洛水，骥乃遣使绐之曰：“虏既南度，洛城势弱，今修理城池，并已坚固，军粮<br>又足，所乏者人耳。君率众见就共守此城，大功既立，取钟无晚。”耸夫信之，<br>率所领就骥。及至，城不可守，又无粮食，于是引众去，骥亦委城南奔。白文帝：<br>“本欲以死固守，姚耸夫入城便走，人情沮败，不可复禁。”上怒，使建威将军<br>郑顺之杀耸夫于寿阳。耸夫，吴兴武康人，勇果有气力，宋偏裨小将莫及。十七<br>年，骥为青、冀二州刺史，在任八年，惠化著于齐土。自义熙至于宋末，刺史唯<br>羊穆之及骥为吏人所称咏。后征为左军将军，兄坦代为刺史，北土以为荣焉。<br>坦长子琬，为员外散骑侍郎，文帝尝有函诏敕坦，琬辄开视。信未及发，又<br>追取之，敕函已发，大相推检。上遣主书诘责骥，并检开函之主。骥答曰：“开<br>函是臣第四息季文，伏待刑坐。”上特原不问。卒官。<br>第五子幼文，薄于行，明帝初，以军功封邵阳县男，寻坐巧妄夺爵。后以发<br>太尉庐江王祎谋反事，拜给事黄门侍郎。废帝元徽中为散骑常侍。幼文所莅贪横，<br>家累千金。与沈勃、孙超之居止接近，又并与阮佃夫厚善。佃夫既死，废帝深疾<br>之。帝微行，夜辄在幼文门墉间听其弦管，积久转不能平，于是自率宿卫兵诛幼<br>文、勃、超之等。兄叔文，为长水校尉，亦诛。<br>申怙，字公休，魏郡魏人也。曾祖钟，为石季龙司徒。宋武帝平广固，怙父<br>宣、宣从父兄永，皆得归晋，并以干用见知。武帝践阼，拜太中大夫。宣元嘉初，<br>历兖、青二州刺史。怙兄谟与朱修之守滑台。魏克滑台见虏。生得还，为竟陵太<br>守。<br>恬初为骠骑刘道怜长兼行参军。宋受命，辟东宫殿中将军，度还台，直省十<br>年，不请休息。历下邳、北海二郡太守，所至皆有政绩。又为北谯、梁二郡太守。<br>郡境边接任榛，屡被寇抄。怙到任，密知贼来，乃伏兵要害，出其不意，悉皆禽<br>殄。元嘉十二年，迁督鲁东平济北三郡诸军事、泰山太守，威惠兼著，吏人便之。<br>二十一年，冀州移镇历下，以怙为冀州刺史，加督。明年，加济南太守。孝武践<br>阼，为青州刺史，寻加督。齐地连岁兴兵，百姓凋弊，怙防御边境，劝课农桑，<br>二三年间，遂皆优实。性清约，频处州郡，妻子不免饥寒，世以此称之。后拜豫<br>州刺史，以疾征还，道卒。死之日，家无遗财。<br>子实，南谯太守。谟子元嗣，海陵太守。元嗣弟谦，临川内史。永子坦，孝<br>建初为太子右卫率，徐州刺史。大明元年，魏攻兖州，孝武遣太子左卫率薛安都、<br>东阳太守沈法系北捍，至兖州，魏军已去。坦建议任榛亡命，屡犯边人，今军出<br>无功，宜因此翦扑，上从之。亡命先已闻知，举村逃走，安都、法系坐白衣领职，<br>坦弃市，群臣为请莫得。将行刑，始兴公沈庆之入市，抱坦恸哭曰：“卿无罪，<br>为朝廷所枉诛，我入市亦当不久。”市官以白上，乃原生命，系尚方。寻被宥，<br>复为骁骑将军。疾卒。子令孙，明帝时为徐州刺史，讨薛安都。行至淮阳，即与<br>安都合。弟阐，时为济阴太守，戍睢陵城，奉顺不同安都，安都攻围不能克。会<br>令孙至，遣往睢陵说阐，阐降，杀之。令孙亦见杀。<br>杜慧庆，交阯朱<imgheight=32width=32border=0src=/bzk/Z114.bmp>人也。本属京兆。曾祖元，为宁浦太守，遂居交址。父瑗，<br>字道言，仕州府为日南、九德、交址太守。初，九真太守李逊父子勇壮有权力，<br>威制交土，闻刺史滕遁之当至，分遣二子断遏水陆津要，瑗收众斩逊，州境获宁。<br>后为龙骧将军、交州刺史。宋武帝义旗建，进号冠军将军。卢循窃据广州，遣使<br>通好，瑗斩之。义熙六年卒，年八十四，赠右将军。<br>慧庆，瑗第五子也。七年，除交州刺史，诏书未到，其年春，卢循袭破合浦，<br>径向交州，慧庆乃率文武六千人拒循于石碕，破之。循虽破，余党皆习兵事，<br>李逊子孙李弈、李移、李脱等皆奔窜石碕，盘结俚、獠，各有部曲。循知弈等<br>与杜氏有怨，遣使招之。弈等受循节度。六月庚子，循晨造南津，令三军入城乃<br>食。慧庆悉出宗族私财以充劝赏，自登高舰合战，放火箭，循众舰俱然，一时散<br>溃。循中箭赴水死。斩循及父嘏并循二子，并传首建邺。封慧庆龙编县侯。武帝<br>践阼，进号辅国将军。其年，南讨林邑，林邑乞降，输生口大象金银古贝等，乃<br>释之。遣长史江攸奉表献捷。慧庆布衣蔬食，俭约质素。能弹琴，颇好《庄》、<br>《老》。禁断淫祀，崇修学校，岁荒人饥，则以私禄振给。为政纤密，有如居家，<br>由是威惠沾洽，奸盗不起。乃至城门不夜闭，道不拾遗。卒，追赠左将军。以慧<br>庆长子弘文为振远将军、交州刺史。<br>初，武帝北征关、洛，慧庆板弘文行九真太守。乃继父为刺史，亦以宽和得<br>众，袭爵龙编侯。元嘉四年，文帝以廷尉王徽为交州刺史，弘文被征，会得重疾，<br>牵以就路。亲旧见其患笃，劝待病愈。弘文曰：“吾世荷皇恩，杖节三世。常欲<br>投躯帝庭，以报所荷；况亲被征命，而可晏然者乎？”弘文母阮，年老，见弘文<br>舆疾就路，不忍别，与到广州。遂卒。临死，遣弟弘猷诣建邺，朝廷甚哀之。<br>孝建中，以豫章太守檀和之为豫州刺史，和之先历始兴太守、交州刺史，所<br>在有威名，盗贼屏迹。每出猎，猛兽伏不敢起。<br>阮长之，字景茂，一字善业，陈留尉氏人也。祖思旷，金紫光禄大夫。父普，<br>骠骑谘议参军。长之年十五丧父，有孝性，哀感旁人。除服，蔬食者犹积载。闲<br>居笃学，未尝有惰容。初为诸府参军，母老，求补襄垣令，督邮无礼鞭之，去职。<br>后拜武昌太守。时王弘为江州，雅相知重，引为车骑从事中郎。元嘉十一年，除<br>临海太守，在官常拥败絮。至郡少时，母亡，葬毕不胜忧卒。<br>时郡田禄以芒种为断，此前去官者，则一年秩禄皆入后人。始以元嘉末改此<br>科，计月分禄。长之去武昌郡，代人未至，以芒种前一日解印绶。初发都，亲故<br>或以器物赠别，得便缄录，后归，悉以还之。为中书郎直省，夜往邻省，误著屐<br>出阁，依事自列。门下以暗夜人不知，不受列。长之固遣送曰：“一生不侮暗室。”<br>前后所莅官，皆有风政，为后人所思。宋世言善政者咸称之。文帝深惜之，曰：<br>“景茂方堪大用，岂直以清苦见惜？”子师门，原乡令。<br>元嘉初，文帝遣大使巡行四方，兼散骑常侍王歆之等上言：“宣威将军、陈<br>南顿二郡太守李元德，清勤均平，奸盗止息。彭城内史魏恭子，廉惜修慎，在公<br>忘私，安约守俭，久而弥固。前宋县令成蒲，为政宽济，遗咏在人。前鮦阳令李<br>熙国，在事有方，人思其政。故山桑令何道，自少清廉，白首弥厉。应加褒赍，<br>以劝于后。”各被褒赐。歆之，字叔道，河东人。曾祖愆期，有名晋世，官至南<br>蛮校尉。歆之位左户尚书、光禄大夫，卒官。<br>甄法崇，中山人也。父匡，位少府卿，以清闻。法崇，宋永初中为江陵令，<br>在任严整，县境肃然。于时，南平缪士通为江安令卒官；至其年末，法崇在听事，<br>士通前见。法崇知其已亡，愕然未言。坐定，云：“卿县人宋雅，见负米千余石<br>不还，令儿穷弊不自存，故自诉。”法崇因命口受为辞，因逊谢下席。而法崇为<br>问缪家，狼狈输送。太守王华闻而叹美之。<br>法崇孙彬。彬有行业，乡党称善。尝以一束苎就州长沙寺库质钱，后赎苎还，<br>于苎束中得五两金，以手巾裹之，彬得，送还寺库。道人惊云：“近有人以此金<br>质钱，时有事不得举而失。檀越乃能见还，辄以金半仰酬。”往复十余，彬坚然<br>不受，因谓曰：“五月披羊裘而负薪，岂拾遗金者邪？”卒还金。梁武帝布衣而<br>闻之，及践阼，以西昌侯藻为益州刺史，乃以彬为府录事参军，带郫县令。将行，<br>同列五人，帝诫以廉慎。至彬，独曰：“卿昔有还金之美，故不复以此言相属。”<br>由此名德益彰。及在蜀，藻礼之甚厚云。<br>傅琰，字季珪，北地灵州人也。曾祖弘仁，宋武帝之外弟，以中表历显官，<br>位太常卿。祖劭，字彦先，员外散骑侍郎。父僧祐，山阴令，有能名。<br>琰美姿仪，仕宋为武康令，迁山阴令，并著能名，二县皆谓之傅圣。赐爵新<br>亭侯。元徽中，迁尚书左丞。母丧，邻家失火，延烧琰屋，抱柩不动。邻人竞来<br>赴救，乃得俱全。琰股髀之间已被烟焰。齐高帝辅政，以山阴狱讼烦积，复以琰<br>为山阴令。卖针、卖糖老姥争团丝来诣琰，琰挂团丝于柱鞭之，密视有铁屑，乃<br>罚卖糖者。又二野父争鸡，琰各问何以食鸡，一人云粟，一人云豆。乃破鸡得粟，<br>罪言豆者。县内称神明，无敢为偷。琰父子并著奇绩，时云诸傅有《理县谱》，<br>子孙相传，不以示人。升明中，迁益州刺史。自县迁州，近世罕有。齐建元四年，<br>征骁骑将军、黄门郎。永明中，为庐陵王安西长史、南郡内史，行荆州事。卒。<br>琰丧西还，有诏出临哭。<br>时长沙太守王沉、新蔡太守刘闻慰、晋平太守丘仲起、长城县令何敬叔、故<br>鄣县令丘寂之，皆有能名，而不及琰也。沉字彦流，东海人，历钱唐、山阴、秣<br>陵令，南平、长沙太守，清廉戒慎，身恒居禄，而居处日贫。死之日无宅可憩，<br>故吏为营棺柩。闻慰自有传。仲起见《沈宪传》。敬叔见子思澄传。寂之，字德<br>玄，吴兴乌程人。年十七，为州西曹，兼直主簿。刺史王彧行夜还，前驱已至，<br>而寂之不肯开门，曰：“不奉墨旨。”彧方于车中为教，然后开。彧叹曰：“不<br>意郅君章近在阁下。”即转为主簿。在县专以廉洁御下。于时丹徒县令沈巑之，<br>以清廉抵罪，寂之闻之曰：“清吏真不可为也，政当处季、孟之间。”巑之，吴<br>兴武康人，性疏直，在县自以清廉，不事左右，浸润日至，遂锁系尚方。叹曰：<br>“一见天子足矣。”上召问曰：“复欲何陈？”答曰：“臣坐清所以获罪。”上<br>曰：“清复何以获罪？”曰：“无以承奉要人。”上曰：“要人为谁？”巑之以<br>手板四面指曰：“此赤衣诸贤皆是。若臣得更鸣，必令清誉日至。”巑之虽危言，<br>上亦不责。后知其无罪，重除丹徒令。入县界，吏人候之，谓曰：“我今重来，<br>当以人肝代米，不然，清名不立。”又有汝南周洽，历句容、曲阿、上虞、吴令，<br>廉约无私，卒于都水使者。无以殡敛，吏人为买棺器。齐武帝闻而非之，曰：<br>“洽累历名邑而居处不理，遂坐无车宅，死令吏衣棺之，此故宜罪贬，无论褒恤。”<br>乃敕不给赠赙。<br>琰子翙，为官亦有能名。后为吴令，别建康令孙廉，廉因问曰：“闻丈人发<br>奸擿伏，惠化如神，何以至此？”答曰：“无他也，唯勤而清。清则宪纲自行，<br>勤则事无不理。宪纲自行则吏不能欺，事自理则物无疑滞，欲不理，得乎？”时<br>临淮刘玄明亦有吏能，历山阴、建康令，政当为天下第一，终于司农卿。后翙又<br>代玄明为山阴令，问玄明曰：“愿以旧政告新令尹。”答曰：“我有奇术，卿家<br>谱所不载，临别当相示。”既而曰：“作县令唯日食一升饭而莫饮酒，此第一策<br>也。”翙天监中为建康令，复有能名，位骠骑谘议。子岐。<br>岐，字景平，仕梁起家南康王左常侍，后兼尚书金部郎，母忧去职，居丧尽<br>礼。服阕后疾废久之，复除始新令。县人有因斗相殴而死，死家诉郡，郡录其仇<br>人，考掠备至，终不引咎。郡乃移狱于县，岐即令脱械，以和言问之，便即首服。<br>法当偿死，会冬节至，岐乃放其还家。狱曹掾固争曰：“古者有此，今不可行。”<br>岐曰：“其若负信，县令当坐。”竟如期而反。太守深相叹异，遽以状闻。岐后<br>去县，人无老少皆出境拜送，号哭闻数十里。至都，除廷尉正，入兼中书通事舍<br>人，累迁安西中记室，兼舍人如故。岐美容止，博涉能占对。大同中与魏和亲，<br>其使岁中再至，常遣岐接对焉。太清元年，累迁太仆，司农卿，舍人如故。岐在<br>禁省十余年，机事密勿，亚于朱异。此年冬，贞阳侯萧明伐彭城，兵败，囚于魏。<br>三年，明遣使还，述魏欲通和好，敕有司及近臣定议。左卫朱异曰：“边境且得<br>静寇息人，于事为便。”议者并然之。岐独曰：“高澄既新得志，何事须和？必<br>是设间，故令贞阳遣使，令侯景自疑，当以贞阳易景，景意不安，必图祸乱。若<br>许通好，政是堕其计中。且彭城去岁丧师，涡阳复新败退，今使就和，益示国家<br>之弱。和不可许。”异等固执，帝遂从之。及遣使，景果有此疑，遂举兵入寇，<br>请诛朱异。三年，迁中领军，舍人如故。二月，侯景于阙前通表，乞割江右四州<br>安置部下，当解围还镇。敕许之，乃于城西立盟。求遣召宣城王出送。岐固执宣<br>城王嫡嗣之重，不宜许之。乃遣石城公大款送之。及与景盟讫，城中文武喜跃，<br>冀得解围。岐独言于众曰：“贼举兵为逆，岂有求和？”及景背盟，莫不叹服。<br>寻有诏，以岐勤劳，封南丰县侯。固辞不受。宫城失守，岐带疾出围，卒于宅。<br>虞愿，字士恭，会稽余姚人也。祖赉，给事中、监利侯。父望之，早卒。赉<br>中庭橘树冬熟，子孙竞来取之。愿年数岁，独不取，赉及家人皆异之。<br>宋元嘉中，为湘东王国常侍。及明帝立，以愿儒吏学涉，兼蕃国旧恩，意遇<br>甚厚。除太常丞，尚书祠部郎，通直散骑侍郎。帝性猜忌，体肥憎风，夏月常著<br>小皮衣。拜左右二人为司风令史，风起方面，辄先启闻。星文灾变，不信太史，<br>不听外奏，敕灵台知星二人给愿，常内省直，有异先启，以相检察。帝以故宅起<br>湘宫寺，费极奢侈。以孝武庄严刹七层，帝欲起十层，不可立，分为两刹，各五<br>层。新安太守巢尚之罢郡还见，帝曰：“卿至湘宫寺未？我起此房是大功德。”<br>愿在侧曰：“陛下起此寺，皆是百姓卖儿贴妇，佛若有知，当悲哭哀愍。罪高佛<br>图，有何功德！”尚书令袁粲在坐，为之失色。帝大怒，使人驰曳下殿，愿徐去，<br>无异容。以旧恩，少日中已复召入。帝好围棋，甚拙，去格七八道，物议共欺为<br>第三品，与第一品王抗围棋，依品赌戏。抗饶借帝，曰：“皇帝飞棋，臣抗不能<br>断。”帝终不觉，以为信然，好之愈笃。愿又曰：“尧以此教丹朱，非人主所宜<br>好也。”虽数忤旨，而蒙赏赐犹异余人。迁兼中书郎。帝寝疾，愿常侍医药。帝<br>尤好逐夷，以银钵盛蜜渍之，一食数钵，谓扬州刺史王景文曰：“此是奇味，卿<br>颇足不？”景文答曰：“臣夙好此物，贫素寻之甚难。”帝甚悦。食逐夷积多，<br>胸腹痞胀，气将绝。左右启饮数升酢酒，乃消。疾大困，一食汁滓犹至三升。水<br>患积久，药不复效。大渐日，正坐呼道人，合掌便绝。愿以侍疾久，转正员郎。<br>出为晋安太守。在郡不事生业。前政与百姓交关，质录其儿妇，愿遣人于道<br>夺取将还。在郡立学堂教授。郡旧出髯蛇，胆可为药。有遗愿蛇者，愿不忍杀，<br>放二十里外山中。一夜蛇还床下，复送四十里山，经宿复归。论者以为仁心所致。<br>海边有越王石，常隐云雾，相传云“清廉太守乃得见。”愿往就观视，清彻无所<br>隐蔽。后琅邪王秀之为郡，与朝士书曰：“此郡承虞公之后，善攻犹存，遗风易<br>遵，差得无事。”以母老解职，除后军将军。褚彦回尝诣愿，愿不在，见其眠床<br>上积尘埃，有书数帙。彦回叹曰：“虞君之清至于此。”令人扫地拂床而去。迁<br>中书郎，领东观祭酒。兄季为上虞令卒，愿从省步出还家，不得诏，便归东。除<br>骁骑将军，迁廷尉，祭酒如故。愿尝事宋明帝，齐初，神主迁汝阴庙，愿拜辞流<br>涕。建元元年卒。愿著《五经论问》，撰《会稽记》，文翰数十篇。<br>王洪轨，上谷人也。宋泰始中，魏克青州，洪轨得别驾清河崔祖欢女，仍以<br>为妻。祖欢女说洪轨南归。宋桂阳王之难，随齐高帝镇新亭，常以身捍矢。高帝<br>曰：“我自有楯，卿可自防。”答曰：“天下无洪轨何有哉，苍生方乱，岂可一<br>日无公？”帝甚赏之。<br>后为晋寿太守，多昧赃贿，为州所按。大惧，弃郡奔建邺。高帝辅政，引为<br>腹心。建武初，为青、冀二州刺史，悔为晋寿时货赇所败，更励清节。先是青州<br>资鱼盐之货，或强借百姓麦地以种红花，多与部下交，以祈利益。洪轨至，一皆<br>断之。启求侵魏，得黄郭、盐仓等数戍。后遇败，死伤涂地，深自咎责。乃于谢<br>禄山南除地，广设茵席，杀三牲，招战亡者魂祭之。人人呼名，躬自沃酹，仍恸<br>哭不自胜，因发病而亡。洪轨既北人而有清正，州人呼为“虏父使君”，言之咸<br>落泪。<br>永明中，有江夏李珪之，字孔璋，位尚书右丞。兼都水使者，历职称为清能。<br>后兼少府卒。<br>沈瑀，字伯瑜，吴兴武康人也，父昶，事宋建平王景素。景素谋反，昶先去<br>之，及败坐系狱。瑀诣台陈请得免罪，由是知名。为奉朝请，尝诣齐尚书左丞殷<br>沵，沵与语及政事，甚器之，谓曰：“观卿才干，当居吾此职。”<br>司徒竟陵王子良闻瑀名，引为府行参军，领扬州部傅从事。时建康令沈徽孚<br>恃势慠瑀，瑀以法绳之，众惮其强。子良甚相知赏，虽家事皆以委瑀。子良薨，<br>瑀复事刺史始安王遥光，尝使送人丁，速而无怨，遥光谓同使吏曰：“尔何不学<br>沈瑀所为？”乃令瑀专知狱事。湖熟县方山埭高峻，冬月，公私行侣以为艰。明<br>帝使瑀行修之。瑀乃开四洪，断行客就作，三日便办。扬州书佐私行，诈称州使，<br>不肯就作，瑀鞭之四十。书佐归诉遥光，遥光曰：“沈瑀必不枉鞭汝。”覆之果<br>有诈。明帝复使瑀筑赤山塘，所费减材官所量数十万。帝益善之。为建德令，教<br>人一丁种十五株桑、四株柿及梨栗，女子丁半之。人咸欢悦，顷之成林。<br>去官还都，兼行选曹郎，随陈伯之军至江州。会梁武起兵围郢城，瑀说伯之<br>迎武帝。伯之泣曰：“余子在都。”瑀曰“不然，人情匈匈，皆思改计；若不早<br>图，众散难合。”伯之遂降。初，瑀在竟陵王家，素与范云善。齐末，尝就云宿，<br>梦坐屋染柱上，仰见天中有字曰“范氏宅”。至是瑀为帝说之，帝曰：“云得不<br>死，此梦可验。”及帝即位，云深荐瑀，自暨阳令擢兼尚书右丞。时天下初定，<br>陈伯之言瑀催督运输，军国获济。帝以为能，迁尚书驾部郎，兼右丞如故。瑀荐<br>族人沈僧隆、僧照有吏干，帝并纳之。以母忧去职，起为余姚令。县大姓虞氏千<br>余家，请谒如市，前后令长莫能绝。自瑀到，非讼诉无所通，以法绳之。县南又<br>豪族数百家，子弟纵横，递相庇荫，厚自封植，百姓甚患之。瑀召其老者为石头<br>仓监，少者补县僮，皆号泣道路，自是权右屏迹。瑀初至，富吏皆鲜衣美服自以<br>彰别，瑀怒曰：“汝等下县吏，何得自拟贵人！”悉使著芒屦粗布，侍立终日，<br>足有蹉跌，辄加榜捶。瑀微时尝至此鬻瓦器，为富人所辱，故因以报焉。由是士<br>庶骇怨。瑀廉洁自守，故得遂行其意。后为安南长史、寻阳太守。江州刺史曹景<br>宗卒，仍为信威萧颖达长史，太守如故。瑀性屈强，每忤颖达，颖达衔之。天监<br>八年，因入谘事，辞又激厉。颖达作色曰：“朝廷用君作行事邪？”瑀出，谓人<br>曰：“我死而后已，终不能倾侧面从。”是日于路为人所杀，多以颖达害焉。子<br>续累讼之。遇颖达寻卒，事不穷竟。续乃布衣蔬食终其身。<br>范述曾，字子玄，一字颖彦，吴郡钱唐人也。幼好学，从余杭吕道惠受《五<br>经》，略通章句。道惠曰：“此子必为王者师。”齐文惠太子、竟陵文宣王幼时，<br>齐高帝引述曾为之师友。起家宋晋熙王国侍郎。齐初至南郡王国郎中令，迁太子<br>步兵校尉，带开阳令。述曾为人謇谔，在宫多所谏争，太子虽不能全用，然亦弗<br>之罪也。竟陵王深相器重，号为周舍。太子左卫率沈约亦以述曾方汲黯。齐明帝<br>即位，为永嘉太守。为政清平，不尚威猛，氓俗便之。所部横阳县山谷崄峻，为<br>逋逃所聚，前后二千石讨捕莫能息。述曾下车，开示恩信，凡诸凶党，襁负而出，<br>编户属籍者二百余家。自是商旅流通，居人安业。励志清白，不受馈遗。明帝下<br>诏褒美，征为游击将军。郡送故旧钱二十余万，一无所受，唯得白桐木火笼朴十<br>余枚而已。东昏时，拜中散大夫，还乡里。梁武帝践阼，乃轻行诣阙，仍辞还。<br>武帝下诏褒美，以为太中大夫。述曾生平所得奉禄，皆以分施，及老，遂壁立无<br>资。以天监八年卒。注《易文言》，著杂诗赋数十篇。<br>后有吴兴丘师施，亦廉洁称。罢临安县还，唯有二十笼簿书，并是仓库券帖。<br>当时以比述曾。位至台郎。<br>孙谦，字长逊，东莞莒人也。客居历阳，躬耕以养弟妹，乡里称其敦睦。仕<br>宋为句容令，清慎强记，县人号为神明。宋明帝以为巴东、建平二郡太守。郡居<br>三峡，恒以威力镇之。谦将述职，敕募千人自随。谦曰：“蛮夷不宾，盖待之失<br>节耳。何烦兵役，以为国费？”固辞不受。至郡，布恩惠之化，蛮獠怀之，竞饷<br>金宝。谦慰谕而遣，一无所纳。及掠得生口，皆放还家。奉秩出吏人者，悉原除<br>之。郡境翕然，威恩大著。视事三年，征还为抚军中兵参军，迁越骑校尉、征北<br>司马。府主建平王将称兵，患谦强直，托事遣使至都，然后作乱。及建平诛，迁<br>左军将军。<br>齐初，为钱唐令，御烦以简，狱无系囚。及去官，百姓以谦在职不受饷遗，<br>追载缣帛以送之。谦辞不受。每去官辄无私宅，借空车厩居焉。永明初，为江夏<br>太守，坐被代辄去郡，系尚方，顷之，免为中散大夫。明帝将废立，欲引谦为心<br>膂，使兼卫尉，给甲仗百人。谦不愿处际会，辄散甲士，帝虽不罪而弗复任焉。<br>梁天监六年，为零陵太守，年已衰老，犹强力为政，吏人安之。先是郡多猛<br>兽暴，谦至绝迹。及去官之夜，猛兽即害居人。谦为郡县，常勤劝课农桑，务尽<br>地利，收入常多于邻境。九年，以老征为光禄大夫。及至，帝嘉其清洁，甚礼异<br>焉。每朝见，犹请剧职自效。帝笑之曰：“朕当使卿智，不使卿力。”十四年，<br>诏加优秩，给亲信二十人，并给扶。<br>谦自少及老，历二县五郡，所在廉洁。居身俭素，床施蘧蒢屏风。冬则布被<br>莞席；夏日无帱帐，而夜卧未尝有蚊蚋，人多异焉。年逾九十，强壮如五六十者。<br>每朝会，辄先众到公门。力于仁义，行己过人甚远。从兄灵庆尝病寄谦，谦行出，<br>还问起居，灵庆曰：“向饮冷热不调，即时犹渴。”谦退遣其妻。有彭城刘融行<br>乞，疾笃无所归，友人舆送谦舍，谦开听事以受之。及融死，以礼殡葬，众咸服<br>其行义。末年，头生二肉角，各长一寸。十五年，卒官，时年九十二。临终遗命<br>诸子曰：“吾少无人间意，故自不求闻达，而仕历三代，官成两朝，如我资名，<br>或蒙赠谥，自公体耳。气绝即以幅巾就葬，每存俭率。比见轜车过精，非吾志<br>也。士安束以蘧蒢，王孙倮入后地，虽是匹夫之节，取于人情未允。今使棺足周<br>身，圹足容柩。旐书爵里，无曰不然。旒表命数，差可停息。直僦轜床，装之<br>以濆。以常所乘者为魂车，他无所用。”第二子贞巧，乃织细濆装轜，以篾为<br>铃佩，虽素而华。帝为举哀，甚悼惜之。<br>从子廉，字思约。父奉伯，位少府卿、淮南太守。廉便辟巧宦，齐时已历大<br>县，尚书右丞。天监初，沈约、范云当朝用事，廉倾意奉之。及中书舍人黄睦之<br>等，亦尤所结附。凡贵要每食，廉必日进滋旨，皆手自煎调，不辞勤剧，遂得为<br>列卿，御史中丞，晋陵吴兴太守。广陵高爽，有险薄才，客于廉，廉委以文记。<br>爽尝有求不遂，乃为屐谜以喻廉曰：“刺鼻不知嚏，蹋面不知嗔，啮齿作步数，<br>持此得胜人。”讥其不计耻辱，以此取名位。然处官平直，遂以善政称。武帝尝<br>曰：“东莞二孙，谦、廉而已。”<br>何远，字义方，东海郯人也。父慧炬，齐尚书郎。远仕齐为奉朝请，豫崔慧<br>景败亡事，抵尚书令萧懿，懿深保匿焉。会赦出。顷之，懿遭难，子弟皆潜伏，<br>远求得懿弟融藏之。既而发觉，远逾垣以免，融遇祸，远家属系尚方。远遂亡度<br>江，因降魏。入寿阳见刺史王肃，求迎梁武帝，肃遣兵援送。武帝见远谓张弘策<br>曰：“何远丈夫，而能破家报旧德，未易人也。”武帝践阼，以奉迎勋，封广兴<br>男，为后军鄱阳王恢录事参军。远与恢素善，在府尽其志力，知无不为。恢亦推<br>心仗之，恩寄甚密。<br>迁武昌太守。远本倜傥，尚轻侠。至是乃折节为吏，杜绝交游，馈遗秋毫无<br>所受。武昌俗皆汲江水，盛夏，远患水温，每以钱买人井寒水。不取钱者，则<br>摙水还之，其他事率多如此。迹虽似伪，而能委曲用意。车服尤弊素，器物无铜<br>漆。江左水族甚贱，远每食不过乾鱼数片而已。然性刚严，吏人多以细事受鞭罚，<br>遂为人所讼，征下廷尉，被劾十数条。当时士大夫坐法皆不受测，远度己无赃，<br>就测立三七日不款，犹以私藏禁仗除名。后为武康令，愈厉廉节，除淫祀，正身<br>率职，人甚称之。太守王彬巡属县，诸县皆盛供帐以待焉。至武康，远独设糗水<br>而已。彬去，远送至境，进斗酒只鹅而别。彬戏曰：“卿礼有过陆纳，将不为古<br>人所笑乎？”武帝闻其能，擢为宣城太守。自县为近畿大郡，近代未之有也。郡<br>经寇抄，远尽心绥理，复著名迹。期年，迁树功将军、始兴内史。时泉陵侯朗为<br>桂州，缘道多剽掠，入始兴界，草木无所犯。<br>远在官好开途巷，修葺墙屋，人居市里，城隍厩库，所过若营家焉。田秩奉<br>钱，并无所取，岁暮择人尤穷者充其租调，以此为常。然其听讼犹人也，不能过<br>绝而性果断，人畏而惜之，所至皆生为立祠。表言政状，帝每优诏答焉。后历给<br>事黄门侍郎，信武将军，监吴郡。在吴颇有酒失。迁东阳太守。远处职，疾强富<br>如仇雠，视贫细如子弟，特为豪右所畏惮。在东阳岁余，复为受罚者所谤，坐免<br>归。远性耿介，无私曲。居人间绝请谒，不造诣。与贵贱书疏，抗礼如一。其所<br>会遇，未尝以颜色下人。是以多为俗士所疾恶。其清公实为天下第一。居数郡，<br>见可欲终不变其心，妻子饥寒如下贫者。及去东阳归家，经年岁，口不言荣辱，<br>士类益以此多之。其轻财好义，周人之急，言不虚妄，盖天性也。每戏语人云：<br>“卿能得我一妄语，则谢卿以一缣。”众共伺之，不能记也。后为征西谘议参军、<br>中抚军司马，卒。<br>郭祖深，襄阳人也。梁武帝初起，以客从。后随蔡道恭在司州。陷北还，上<br>书言境上事，不见用。选为长兼南梁郡丞，徙后军行参军。帝溺情内教，朝政纵<br>弛，祖深舆榇诣阙上封事，其略曰：<br>大梁应运，功高百王，慈悲既弘，宪律如替。愚辈罔识，褫慢斯作。各竞奢<br>侈，贪秽遂生。颇由陛下宠勋太过，驭下太宽，故廉洁者自进无途，贪苛者取入<br>多径；直弦者沦溺沟壑，曲钩者升进重沓。饰口利辞，竞相推荐；讷直守信，坐<br>见埋没。劳深勋厚，禄赏未均，无功侧入，反加宠擢。昔宋人卖酒，犬恶致酸，<br>陛下之犬，其甚矣哉！臣闻人为国本，食为人命，故《礼》曰，国无六年之储，<br>谓非其国也。推此而言，农为急务。而郡县苛暴，不加劝奖，今年丰岁稔，犹人<br>有饥色；设遇水旱，何以救之？陛下昔岁尚学，置立五馆，行吟坐咏，诵声溢境。<br>比来慕法，普天信向，家家斋戒，人人忏礼，不务农桑，空谈彼岸。夫农桑者今<br>日济育，功德者将来胜因，岂可堕本勤末，置迩效赊也？今商旅转繁，游食转众，<br>耕夫日少，杼轴日空。陛下若广兴屯田，贱金贵粟，勤农桑者擢以阶级，惰耕织<br>者告以明刑。如此数年，则家给人足，廉让可生。夫君子小人，智计不同，君子<br>志于道，小人谋于利。志于道者，安国济人；志于利者，损物图己。道人者，害<br>国小人也，忠良者，捍国君子也。臣见疾者诣道士则劝奏章，僧尼则令斋静，俗<br>师则鬼祸须解，医诊则汤熨散丸，皆先自为也。臣谓为国之本，与疗病相类。疗<br>病当去巫鬼，寻华、扁；为国当黜佞邪，用管、晏。今之所任，腹背之毛耳。论<br>外则有勉、舍，说内则有云、旻。云、旻所议，则伤俗盛法；勉、舍之志，唯愿<br>安枕江东。主慈臣恇，息谋外甸，使中国士女南望怀冤，若贾谊重生，岂不恸<br>哭？臣今直言犯颜，罪或容宥，而乖忤贵臣，则祸在不测。所以不惮鼎镬、区区<br>必闻者，正以社稷计重而蝼蚁命轻。使臣言入身灭，臣何所恨？夫谋臣良将，何<br>代无之？贵在见知，要在用耳。陛下皇基兆运，二十余载，臣子之节，谏争是谁？<br>执事皆同而不和，答问唯唯而已。入对则言圣旨神衷，出论则云谁敢逆耳。过实<br>在下而谪见于上，遂使圣皇降诚，躬自引咎，宰辅晏然，曾无谦退。且百僚卿士，<br>鲜有奉公，尸禄竞利，不尚廉洁。累金积镪，侍列如仙，不田不商，何故而尔？<br>法者，人之父母；惠者，人之仇雠。法严则人思善，德多则物生恶，恶不可长，<br>欲不可纵。伏愿去贪浊，进廉平，明法令，严刑罚，禁奢侈，薄赋敛，则天下幸<br>甚。谨上封事二十九条，伏愿抑独断之明，少察愚瞽。<br>时帝大弘释典，将以易俗，故祖深尤言其事，条以为：<br>都下佛寺五百余所，穷极宏丽。僧尼十余万，资产丰沃。所在郡县，不可胜<br>言。道人又有白徒，尼则皆畜养女，皆不贯人籍，天下户口，几亡其半。而僧尼<br>多非法，养女皆服罗纨，其蠹俗伤法，抑由于此。请精加检括，若无道行，四十<br>已下，皆使还俗附农。罢白徒养女，听畜奴婢。婢唯著青布衣，僧尼皆令蔬食。<br>如此，则法兴俗盛，国富人殷。不然，恐方来处处成寺，家家剃落，尺土一人，<br>非复国有。<br>朝廷擢用勋旧，为三陲州郡，不顾御人之道，唯以贪残为务。迫胁良善，害<br>甚豺狼。江、湘人尤受其弊。自三关以外，是处遭毒。而此勋人投化之始，但有<br>一身，及被任用，皆募部曲。而扬、徐之人，逼以众役，多投其募，利其货财。<br>皆虚名上簿，止送出三津，名在远役，身归乡里。又惧本属检问，于是逃亡他境，<br>侨户之兴，良由此故。又梁兴以来，发人征役，号为三五。及投募将客，主将无<br>恩，存恤失理，多有物故，辄刺叛亡。或有身殒战场，而名在叛目，监符下讨，<br>称为逋叛，录质家丁。合家又叛，则取同籍，同籍又叛，则取比伍，比伍又叛，<br>则望村而取。一人自犯，则合村皆空。虽肆眚时降，荡涤惟始，而监符犹下旧日<br>限，以严程上下，任信下转相督促。台使到州，州又遣押使至郡，州郡竞急切，<br>同趣下城。今宰多庸才，望风畏伏。于是敛户课，荐其筐篚，使人纳重货，许立<br>空文。其百里微欲矫俗，则严科立至，自是所在恣意贪利，以事上官。<br>又“请断界首将生口入北，及关津废替，须加纠擿”；又言“庐陵年少，<br>不宜镇襄阳，左仆射王暕在丧，被起为吴郡，曾无辞让。”其言深刻。又“请<br>复郊四星”。帝虽不能悉用，然嘉其正直，擢为豫章钟陵令，员外散骑常侍。普<br>通七年，改南州津为南津校尉，以祖深为之。加云骑将军，秩二千石。使募部曲<br>二千。及至南州，公严清刻。由来王侯势家出入津，不忌宪纲，侠藏亡命。祖深<br>搜检奸恶，不避强御，动致刑辟。奏江州刺史邵陵王、太子詹事周舍赃罪。远近<br>侧足，莫敢纵恣。淮南太守畏之如上府。<br>常服故布襦，素木案，食不过一肉。有姥饷一早青瓜，祖深报以疋帛。后有<br>富人效之以货，鞭而徇众。朝野惮之，绝于干请。所领皆精兵，令行禁止，有所<br>讨逐，越境追禽。江中尝有贼，祖深自率讨之；列阵未敢进，仍令所亲人先登，<br>不时进，斩之。遂大破贼，威振远近，长江肃清。<br>论曰：善政之于人，犹良工之于埴也，用功寡而成器多焉。汉世户口殷盛，<br>刑务简阔，郡县之职，外无横扰；劝赏威刑，事多专断。尺一诏书，希经邦邑，<br>吏居官者，或长子孙，皆敷德政以尽人和，兴义让以存简久。故龚、黄之化，易<br>以有成。降及晚代，情伪繁起，人减昔时，务殷前世。立绩垂风，难易百倍。若<br>以上古之化，御此世之人；今吏之良，抚前代之俗，则武城弦歌，将有未暇，淮<br>阳卧镇，如或可勉。未必今才陋古，盖化有醇薄者也。<br><hr>
