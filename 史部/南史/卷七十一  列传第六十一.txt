<h4>《史部·南史·卷七十一  列传第六十一》<b class="x">作者：李延寿</b></h4>
<br>◎儒林<br>○伏曼容（子恒恒子挺）何佟之严植之司马筠卞华崔灵恩<br>孔佥卢广沈峻（太史叔明峻子文阿）孔子袪皇侃沈洙戚衮郑<br>灼（张崖陆诩沈德威贺德基）全缓张讥顾越（龚孟舒）沈不害<br>王元规（陆庆）<br>盖今之儒者，本因古之六学，以弘风正俗，斯则王政之所先也。自秦氏坑焚，<br>其道用缺。及汉武帝时，开设学校，立《五经》博士，置弟子员，射策设科，劝<br>以官禄，传业者故益众矣。其后太学生徒，动至万数，郡国黉舍，悉皆充满，其<br>学于山泽者，或就而为列肆焉。故自两汉登贤，咸资经术。洎魏正始以后，更尚<br>玄虚，公卿士庶，罕通经业。时荀顗、挚虞之徒，虽议创制，未有能易俗移风者<br>也。自是中原横溃，衣冠道尽。逮江左草创，日不暇给，以迄宋、齐，国学时或<br>开置，而劝课未博，建之不能十年，盖取文具而已。是时乡里莫或开馆，公卿罕<br>通经术。朝廷大儒，独学而弗肯养众；后生孤陋，拥经而无所讲习，大道之郁也<br>久矣乎！至梁武创业，深愍其弊，天监四年，乃诏开五馆，建立国学，总以《五<br>经》教授，置《五经》博士各一人。于是以平原明山宾、吴郡陆琏、吴兴沈峻、<br>建平严植之、会稽贺玚补博士，各主一馆。馆有数百生，给其饩禀，其射策通明<br>经者，即除为吏，于是怀经负笈者云会矣。又选学生遣就会稽云门山，受业于庐<br>江何胤，分遣博士、祭酒。到州郡立学。七年，又诏皇太子、宗室、王侯始就学<br>受业，武帝亲屈舆驾，释奠于先师先圣，申之以宴语，劳之以束帛，济济焉，洋<br>洋焉，大道之行也如是。及陈武创业，时经丧乱，衣冠殄瘁，寇贼未宁，敦奖之<br>方，所未遑也。天嘉以后，稍置学官，虽博延生徒，成业盖寡。其所采缀，盖亦<br>梁之遗儒，今并集之，以备儒林云。<br>伏曼容，字公仪，平昌安丘人，晋著作郎滔之曾孙也。父胤之，宋司空主簿。<br>曼容早孤，与母兄客居南海。少笃学，善《老》、《易》，倜傥好大言。常<br>云“何晏疑《易》中九事，以吾观之，晏了不学也。故知平叔有所短。”聚徒教<br>授以自业。为骠骑行参军。宋明帝好《周易》，尝集朝臣于清暑殿讲，诏曼容执<br>经。曼容素美风采，明帝恒以方嵇叔夜，使吴人陆探微画叔夜像以赐之。为尚书<br>外兵郎，尝与袁粲罢朝相会言玄理，时论以为一台二绝。升明末，为辅国长史、<br>南海太守，至石门作《贪泉铭》。齐建元中，上书劝封禅，高帝以为其礼难备，<br>不从。仕为太子率更令，侍皇太子讲。卫将军王俭深相爱好，令与河内司马宪、<br>吴郡陆澄共撰《丧服》。及竟，又欲与定礼乐，会俭薨。建武中，拜中散大夫。<br>时明帝不重儒术，曼容宅在瓦官寺东，施高坐于听事，有宾客，辄升高坐为讲说，<br>生徒常数十百人。梁台建，召拜司徒司马，出为临海太守。天监元年卒官，年八<br>十二。曼容多伎术，善音律，射驭、风角、医算，莫不闲了。为《周易》、《毛<br>诗》、《丧服集解》、《老》、《庄》、《论》、《语义》。子恒。<br>恒，字玄曜，幼传父业，能言玄理，与乐安任昉、彭城刘曼俱知名。仕齐<br>位东阳郡丞、鄞令。时曼容已致仕，故频以外职处恒，令得养焉。<br>梁武帝践阼，兼《五经》博士，与吏部尚书徐勉、中书侍郎周舍总知五礼事。<br>出为永阳内史，在郡清洁，政务安静，郡人何贞秀等一百五十四人诣州言状，湘<br>州刺史以闻。诏勘有十五事为吏人所怀，帝善之。徙新安太守，在郡清恪如永阳<br>时。人赋税不登者，辄以太守田米助之。郡多麻苎，家人乃至无以为绳，其厉志<br>如此。属县始新、遂安、海宁同时生为立祠。征为国子博士，领长水校尉。时始<br>兴内史何远累著清绩，武帝擢为黄门侍郎，俄迁信武将军、监吴郡事。恒自以<br>名辈素在远前，为吏俱称廉白，远累见擢，恒循阶而已，意望不满，多托疾居<br>家。寻求假到东阳迎妹丧，因留会稽筑宅，自表解职。诏以为豫章内史，乃出拜。<br>书侍御史虞爵奏曰：“风闻豫章内史伏恒，去岁启假，以迎妹丧为辞，因停<br>会稽不去。入东之始，货宅卖车，以此而推，则是本无还意。恒历典二邦，少<br>免贪浊，此自为政之本，岂得称功？常谓人才品望居何远之右，而远以清见擢，<br>在位转隆。恒深怀诽怨，形于辞色。天高听卑，无私不照。去年十二月二十一<br>日下诏曰：‘国子博士、领长水校尉伏恒为政廉平，宜加将养，勿使恚望，致<br>亏士风，可豫章内史。’岂有人臣奉如此之诏，而不亡魂破胆，归罪有司。而冒<br>宠不辞，吝斯苟得。故以士流解体，行路沸腾，辨迹求心，无一可恕。请以恒<br>大不敬论。”有诏勿论，恒遂得就郡。征为给事黄门侍郎，领国子博士，未赴<br>卒。<br>初，恒父曼容与乐安任遥，皆昵于齐太尉王俭，遥子昉及恒并见知。顷<br>之，昉才遇稍盛，齐末已为司徒左长史，恒独滞于参军事，及终，名位略相侔。<br>恒性俭素，车服粗恶，外虽退静，内不免心竞，故见讥于时。然能推荐后来，<br>常若不及，少年士子或以此依之。子挺。<br>挺，字士标，幼敏悟，七岁通《孝经》、《论语》。及长，博学有才思，为<br>五言诗，善效谢康乐体。父友乐安任昉深相叹异，常曰：“此子日下无双。”齐<br>末，州举秀才，策为当时第一。梁武帝师至，挺迎谒于新林，帝见之甚悦，谓之<br>颜子，引为征东行参军，时年十八。天监初，除中军参军事。居宅在潮沟，于宅<br>讲《论语》，听者倾朝。挺三世同时聚徒教授，罕有其比。累为晋陵、武康令。<br>罢县还，仍于东郊筑室，不复仕。挺少有盛名，又善处当世，朝中势素多与交游，<br>故不能久事隐静。后遂出仕，除南台书侍御史。因事纳贿被劾，惧罪，乃变服出<br>家，名僧挺，久之藏匿，后遇赦，乃出大心寺。会邵陵王为江州，携挺之镇。王<br>好文义，深被恩礼。挺不堪蔬素，因此还俗。侯景乱中卒。著《迩说》十卷，文<br>集二十卷。<br>子知命，以其父宦途不进，怨朝廷。后遂尽心侯景，袭郢州，围巴陵，军中<br>书檄皆其文也。言及西台，莫不剧笔。及景篡位，为中书舍人，权倾内外。景败，<br>被送江陵，于狱幽死。挺弟捶，亦有才名，为邵陵王记室参军。<br>何佟之，字士威，庐江灊人，晋豫州刺史惲六世孙也。祖邵之，宋员外散骑<br>常侍。父歆，齐奉朝请。佟之少好《三礼》，师心独学，强力专精，手不辍卷。<br>读礼论三百余篇，略皆上口。太尉王俭雅相推重。起家扬州从事，仍为总明馆学<br>士。仕齐，初为国子助教，为诸王讲《丧服》，结草为绖，屈手巾为冠，诸生有<br>未晓者，委曲诱诲，都下称其高儒。建武中，为镇北记室参军，侍皇太子讲。时<br>步兵校尉刘瓛、征士吴苞皆已卒，都下硕儒唯佟之而已，当时国家吉凶礼则皆取<br>决焉。后为骠骑司马。永元末，都下兵乱，佟之常集诸生讲论，孜孜不怠。性好<br>洁，一日之中洗涤者十余遍，犹恨不足，时人称为水淫。有至性，父母亡后，常<br>设一屋，晦朔拜伏流涕，如此者二十余年。当世服其孝行。<br>于时又有遂安令刘澄，为性弥洁，在县扫拂郭邑，路无横草。水翦虫秽，百<br>姓不堪命，坐免官。然甚贞正，善医术，与徐嗣伯埒名。子聪，能世其家业。<br>佟之自东昏即位，以其凶虐，乃谢病，终身不涉其流。梁武帝践阼，以为尚<br>书左丞。时百度草创，佟之依礼定议，多所裨益。天监二年卒官。故事左丞无赠<br>官者，帝特诏赠黄门侍郎，儒者荣之。所著文章礼议百许篇。子朝隐、朝晦。<br>严植之，字孝源，建平秭归人也。少善《庄》、《老》，能玄言，精解《丧<br>服》、《孝经》、《论语》。及长，遍习郑氏《礼》、《周易》、《毛诗》、<br>《左氏春秋》。性淳孝谨厚，不以所长高人。少遭父忧，因菜食二十三载。仕齐<br>为广汉王国右常侍，仍侍王读。及王诛，国人莫敢视，植之独奔哭，手营殡敛，<br>徒跣送丧墓所，为起冢葬毕乃还。当时义之。后为康乐令。植之在县清白，人吏<br>称之。梁天监二年，诏求通儒修五礼，有司奏植之主凶礼。四年，初置《五经》<br>博士，各开馆教授，以植之兼《五经》博士。植之馆在潮沟，生徒常百数。讲说<br>有区段次第，析理分明。每当登讲，五馆生毕至，听者千余人。迁中抚记室参军，<br>犹兼博士。卒于馆。植之自疾后便不受禀奉，妻子困乏。及卒，丧无所寄，生徒<br>为市宅，乃得成丧。<br>植之性慈仁，好行阴德，在暗室未尝怠也。少尝山行，见一患者，问其姓名，<br>不能答。载与俱归，为营医药。六日而死，为棺敛殡之，卒不知何许人也。又尝<br>缘栅塘行，见患人卧塘侧，问之，云“姓黄，家本荆州，为人佣赁。疾笃，船主<br>将发，弃之于岸。”植之恻然，载还疗之，经年而愈。请终身充奴仆以报厚恩。<br>植之不受，遗以资粮遣之。所撰《凶礼仪注》四百七十九卷。<br>司马筠，字贞素，河内温人也。晋谯王承七代孙。祖亮，宋司空从事中郎。<br>父端，字敬文，齐奉朝请，始安王遥光使掌文记。遥光之败，曹武入城见之，端<br>曰：“身蒙始安厚恩，君宜见杀。”武叱令速去。答曰：“死生命也，君见事不<br>捷，便以义师为贼。”武舍之去，寻兵至见杀。<br>筠少孤贫好学，师沛国刘瓛，强力专精，深为瓛所器。及长，博通经术，尤<br>明《三礼》。梁天监初为暨阳令，有清绩。入拜尚书祠部郎。七年，安成国太妃<br>陈氏薨，江州刺史安成王秀、荆州刺史始兴王憺，并以慈母表解职，诏不许，<br>还摄本任。而太妃在都，丧祭无主。中书舍人周舍议曰：“贺彦先称：‘慈母之<br>子不服慈母之党，妇又不从夫而服慈姑，小功服无从故也。’庾蔚之云：‘非徒<br>子不从母而服其党，孙又不从父而服其慈母。’由斯而言，慈祖母无服明矣。寻<br>门内之哀，不容自同于常。案父之祥禫，子并受吊，今二王诸子，宜以成服日<br>单衣一日为位受吊。”制曰：“二王在远，世子宜摄祭事。”舍又曰：“《礼》<br>云‘缟冠玄武，子姓之冠’。则世子衣服宜异于常，可著细布衣，绢为领带，三<br>年不听乐。又《礼》及《春秋》，庶母不世祭，盖谓无王命者耳。吴太妃既朝命<br>所加，得用安成礼秩，则当祔庙，五世亲尽乃毁。陈太妃命数之重，虽则不异，<br>慈孙既不从服，庙食理无传祀，子祭孙止，是会经文。”武帝由是敕礼官议皇子<br>慈母之服。筠议：“宋朝五服制，皇子服训养母礼，依庶母慈己，宜从小功之制。<br>案曾子问云：‘子游曰：“丧慈母，礼欤？”孔子曰：“非礼也。古者男子外有<br>傅，内有慈母，君命所使教子也，何服之有。”’郑玄注云：‘此指谓国君之子<br>也。’若国君之子不服，则王者之子不服可知。又《丧服经》云：‘君子子为庶<br>母慈己者。’传曰：‘君子子者，贵人子也。’郑玄引《内则》，三母止施于卿<br>大夫。以此而推，则慈母之服，上不在五等之嗣，下不逮三士之息。傥其服者止<br>卿大夫，寻诸侯之子尚无此服，况乃施之皇子？谓宜依《礼》刊除，以反前代之<br>惑。”武帝以为不然，曰：“《礼》言慈母凡有三条：一则妾子之无母，使妾之<br>无子者养之，命为母子，服以三年，《丧服齐衰章》所言‘慈母如母’是也。二<br>则嫡妻之子无母，使妾养之，慈抚隆至，虽均乎慈爱，但嫡妻之子，妾无为母之<br>义，而恩深事重，故服以小功，《丧服小功章》所以不直言慈母，而云‘庶母慈<br>己’者，明异于三年之慈母也。其三则子非无母，正是择贱者视之，义同师保，<br>而不无慈爱，故亦有慈母之名。师保既无其服，则此慈亦无服矣。《内则》云：<br>‘择于诸母与可者，使为子师。其次为慈母，次为保母。’此其明文。言择诸母，<br>是择人而为此三母，非谓择取兄弟之母也。何以知之？若是兄弟之母其先有子者，<br>则是长妾。长妾之礼，实有殊加，何容次妾生子，乃退成保母，斯不可也。又有<br>多兄弟之人，于义或可；若始生之子，便应三母俱阙邪？由是推之，《内则》所<br>言诸母，是谓三母，非兄弟之母明矣。子游所问，自是师保之慈，非三年小功之<br>慈也。故夫子得有此对，岂非师保之慈母无服之证乎？郑玄不辨三慈，混为训释，<br>引彼无服，以注慈己，后人致谬，实此之由。经言‘君子子’者，此虽起于大夫，<br>明大夫犹尔，自斯以上，弥应不异。故传云‘君子子者，贵人之子也’。总言曰<br>贵，无所不包。经传互文，交相显发，则知慈加之义，通乎大夫以上矣。宋代此<br>科，不乖《礼》意，便加除削，良是所疑。”于是筠等请依制改定嫡妻之子，母<br>没为父妾所养，服之五月，贵贱并同，以为永制。<br>后为尚书左丞，卒于始兴内史。子寿，传父业，明《三礼》，位尚书祠部郎，<br>曲阿令。<br>卞华，字昭岳，济阴宛句人，晋骠骑将军壶六世孙也。父伦之，齐给事中。<br>华幼孤贫好学，年十四，召补国子生，通《周易》。及长，遍习《五经》，与平<br>原明山宾、会稽贺玚同业友善。梁天监中，为安成王功曹参军，兼《五经》博士，<br>聚徒教授。华博涉有机辩，说经析理，为当时之冠。江左以来，钟律绝学，至华<br>乃通焉。位尚书仪曹郎，吴令，卒。<br>崔灵恩，清河东武城人也。少笃学，遍习《五经》，尤精《三礼》、《三传》<br>。仕魏为太常博士。天监十三年归梁，累迁步兵校尉，兼国子博士。灵恩聚徒讲<br>授，听者常数百人。性拙朴，无风采，及解析经理，甚有精致，都下旧儒咸称重<br>之。助教孔佥尤好其学。灵恩先习《左传》服解，不为江东所行，乃改说杜义。<br>每文句常申服以难杜，遂著《左氏条义》以明之。时助教虞僧诞，又精杜学，因<br>作《申杜难服》以答灵恩，世并传焉。僧诞，会稽余姚人，以《左氏》教授，听<br>者亦数百人。该通义例，当世莫及。先是儒者论天，互执浑盖二义，论盖不合浑，<br>论浑不合盖。灵恩立义，以浑盖为一焉。出为长沙内史，还除国子博士，讲众尤<br>盛。又出为桂州刺史，卒官。灵恩集注《毛诗》二十二卷，集注《周礼》四十卷，<br>制《三礼义宗》三十卷，《左氏经传义》二十二卷，《左氏条例》十卷，《公羊<br>谷梁文句义》十卷。<br>孔佥，会稽山阴人，少师事何胤，通《五经》，尤明《三礼》、《孝经》、<br>《论语》。讲说并数十遍，生徒亦数百人。三为《五经》博士，后为海盐、山阴<br>二县令。佥，儒者，不长政术，在县无绩。太清乱，卒于家。<br>子淑玄，颇涉文学，官至太学博士。佥兄子元素，又善《三礼》，有盛名，<br>早卒。<br>卢广，范阳涿人，自云晋司空从事中郎谌之后也。少明经，有儒术。天监中<br>归梁，位步兵校尉，兼国子博士，遍讲《五经》。时北来人儒学者有崔灵恩、孙<br>详、蒋显，并聚徒讲说，而音辞鄙拙；唯广言论清雅，不类北人。仆射徐勉兼通<br>经术，深相赏好。后为寻阳太守、武陵王长史，卒官。<br>沈峻，字士嵩，吴兴武康人也。家世农夫，至峻好学。与舅太史叔明，师事<br>宗人沈麟士，在门下积年，昼夜自课。睡则以杖自击，其笃志如此。遂博通《五<br>经》，尤长《三礼》。为兼国子助教。时吏部郎陆倕，与仆射徐勉书，荐峻曰：<br>“凡圣贤所讲之书，必以《周官》立义，则《周官》一书，实为群经源本。此学<br>不传，多历年世。北人孙详、蒋显亦经听习，而音革楚、夏，故学徒不至；唯助<br>教沈峻特精此书，比日时开讲肆，群儒刘岩、沈宏、沈熊之徒，并执经下坐，北<br>面受业，莫不叹服，人无间言。弟谓宜即用此人，令其专此一学，周而复始，使<br>圣人正典废而更兴。”勉从之。奏峻兼《五经》博士，于馆讲授，听者常数百人。<br>及中书舍人贺琛奉敕撰《梁官》，乃启峻及孔子袪补西省学士，助撰录。书成，<br>入兼中书通事舍人。出为武康令，卒官。传峻业者，又有吴郡张及、会稽孔子云，<br>官皆至《五经》博士、尚书祠部郎。<br>太史叔明，吴兴乌程人，吴太史慈后也。少善《庄》、《老》，兼通《孝经》、<br>《论语》、《礼记》，尤精三玄。每讲说，听者常五百余人。为国子助教。邵陵<br>王纶好其学，及出为江州，携叔明之镇。王迁郢州，又随府，所至辄讲授，故江<br>州人士皆传其学。峻子文阿。<br>文阿，字国卫，性刚强，有膂力。少习父业，研精章句。祖舅太史叔明、舅<br>王慧兴并通经术，而文阿颇传之。又博采先儒异同，自为义疏。通《三礼》、<br>《三传》，位《五经》博士。梁简文引为东宫学士。及撰《长春义记》，多使文<br>阿撮异闻以广之。及侯景寇逆，简文别遣文阿募士卒援都。台城陷，与张嵊保吴<br>兴。嵊败，文阿窜于山野。景素闻其名，求之甚急。文阿穷迫，登树自缢，遇有<br>所亲救之，自投而下，折其左臂。及景平，陈武帝以文阿州里，表为原乡令、监<br>江阴郡。绍泰元年，入为国子博士。寻领步兵校尉，兼掌仪礼。自太清之乱，台<br>阁故事，无有在者，文阿父峻，梁武时常掌朝仪，颇有遗藁，于是斟酌裁撰，礼<br>度皆自之出。<br>及陈武帝受禅，文阿辄弃官还武康，帝大怒，发使往诛之。时文阿宗人沈恪<br>为郡，请使者宽其死，即面缚锁颈，至于上前。上视而笑之，曰：“腐儒复何为<br>者？”遂赦之。武帝崩，文阿与尚书左丞徐陵、中书舍人刘师知等，议大行皇帝<br>灵座侠御衣服之制，语在《师知传》。及文帝即位，克日谒庙，尚书左丞庾持奉<br>诏遣博士议其礼。文阿议曰：<br>人物推移，质文殊轨，圣贤因机而立教，王公随时以适宜。夫千人无君，不<br>败则乱；万乘无主，不危则亡。当隆周之日，公旦叔父，吕、召爪牙，成王在丧，<br>祸几覆国。是以既葬便有公冠之仪，始殡受麻冕之策，斯盖示天下以有主，虑社<br>稷之艰难。逮乎末叶从横，汉承其弊，虽文、景刑厝，而七国连兵。或逾月即尊，<br>或崩日称诏，此皆有为而为之，非无心于礼制也。今国讳之日，虽抑哀于玺绂之<br>重，犹未序于君臣之仪。古礼朝庙，退坐正寝，听群臣之政。今皇帝拜庙，还宜<br>御太极前殿，以正南面之尊，此即周康在朝，一二臣卫者也。其壤奠之节，周礼<br>以玉作贽，公侯以珪，子男执璧，此玉作瑞也。奠贽竟，又复致享，天子以璧，<br>王后用琮。秦烧经典，威仪散灭，叔孙通定礼，尤失前宪，奠贽不珪，致享无帛，<br>公王同璧，鸿胪奏贺。若此数事，未闻于古，后相沿袭，至梁行之。夫称觞奉寿，<br>家国大庆，四厢雅乐，歌奏欢欣。今君臣吞哀，兆庶抑割，岂同于惟新之礼乎？<br>且周康宾称奉珪，无万寿之献，此则前准明矣。愚以今坐正殿，止行荐璧之仪，<br>无贺酒之礼。谨撰谒庙还升正寝、群臣陪荐仪注如别。<br>诏可施行。寻迁通直散骑常侍，兼国子博士，领羽林监。仍令于东宫讲《孝<br>经》、《论语》。天嘉中卒，赠廷尉卿。所撰仪礼八十余条，《春秋》、《礼记》<br>、《孝经》、《论语义记》七十余卷，《经典大义》十八卷，并行于时。儒者多<br>传其学。<br>孔子袪，会稽山阴人也。少孤贫好学，耕耘樵采，常怀书自随，役闲则诵读，<br>勤苦自励，遂通经术。尤明古文《尚书》，为兼国子助教，讲《尚书》四十遍，<br>听者常数百人。为西省学士，助贺琛撰录，书成，兼司文侍郎，不就。累迁兼中<br>书通事舍人，加步兵校尉。梁武帝撰《五经讲疏》及《孔子正言》，专使子袪检<br>阅群书，以为义证。事竟，敕子袪与右卫朱异、左丞贺琛于士林馆递日执经。后<br>加通直正员郎，卒官。子袪凡著《尚书义》二十卷，《集注尚书》二十卷，续朱<br>异《集注周易》一百卷，续何承天集《礼论》一百五十卷。<br>皇侃，吴郡人，青州刺史皇象九世孙也。少好学，师事贺玚，精力专门，尽<br>通其业，尤明《三礼》、《孝经》、《论语》。为兼国子助教，于学讲说，听者<br>常数百人。撰《礼记讲疏》五十卷。书成奏上，诏付秘阁。顷之，召入寿光殿说<br>《礼记义》。梁武帝善之，加员外散骑侍郎。侃性至孝，常日限诵《孝经》二十<br>遍，以拟《观世音经》。丁母忧，还乡里。平西邵陵王钦其学，厚礼迎之。及至，<br>因感心疾卒。所撰《论语义》、《礼记义》，见重于世，学者传焉。<br>沈洙，字弘道，吴兴武康人也。祖休季，梁余杭令。父山卿，梁国子博士、<br>中散大夫。洙少方雅好学，不妄交游。通《三礼》、《春秋左氏传》。精识强记，<br>《五经》章句，诸子史书，问无不答。仕梁为尚书祠部郎，时年盖二十余。大同<br>中，学者多涉猎文史，不为章句，而洙独积思经术，吴郡朱异、会稽贺琛甚嘉之。<br>及异、琛于士林馆讲制旨义，常使洙为都讲。侯景之乱，洙窜于临安。时陈文帝<br>在焉，亲就习业。<br>及陈武帝入辅，除国子博士，与沈文阿同掌仪礼。武帝受禅，加员外散骑常<br>侍，位扬州别驾从事史，大匠卿。有司奏：“建康令沈孝轨门生陈三儿牒称，主<br>人翁灵柩在周，主人奉使关右，因欲迎丧，久而未反。此月晦即是再周，主人弟<br>息见在此者，为至月末除灵，内外即吉？为待主人还，情礼申竟？”以事谘左丞<br>江德藻。德藻议谓：“王卫军云‘久丧不葬，唯主人不变，其余亲各终月数而除。’<br>此盖引礼文论在家内有事故未得葬者耳。孝轨既在异域，虽已迎丧，还期无指，<br>诸弟若遂不除，永绝昏嫁，此于人情，或未为允。中原沦陷以后，理有事例，宜<br>谘沈常侍详议。”洙议曰：“礼有变正，又有从宜。《礼·小记》云：‘久而不<br>葬者，唯主丧者不除，其余以麻终月数者，除丧则已。’注云：‘其余谓旁亲。’<br>如郑所解，众子皆应不除，王卫军所引，此盖礼之正也。但魏氏东关之役，既失<br>亡尸柩，葬礼无期，时议以为礼无终身之丧，故制使除服。晋氏丧乱，或死于虏<br>庭，无由迎殡，江左故复申明其制。李胤之祖，王华之父，并存亡不测，其子制<br>服，依时释衰，此并变礼之宜也。孝轨虽因奉使便欲迎丧，而还期未克，宜依东<br>关故事，在此者应释除衰麻毁灵祔祭；若丧柩得还，别行改葬之礼。自天下寇乱，<br>西朝倾覆，若此之徒，谅非一二，宁可丧期无数，而弗除衰服？朝廷自应为之限<br>制，以义断恩。”德藻依洙议。奏可。<br>文帝即位，累迁光禄卿，侍东宫读。废帝嗣位，历尚书左丞，衡阳王长史，<br>行府国事。梁代旧律，测囚之法，日一上，起自晡鼓，尽于二更。及比部郎范泉<br>删定律令，以旧法测立时久，非人所堪，分其刻数，日再上。廷尉以为新制过轻，<br>请集八座丞郎并祭酒孔奂、行事沈洙，五舍人会尚书省详议。时宣帝录尚书，集<br>众议之。都官尚书周弘正议曰：“凡小大之狱，必应以情，政言依准五听，验其<br>虚实，岂可令恣考掠，以判刑罪？且测人时节，本非古制，近代以来，方有此法。<br>起自晡鼓，迄于二更，岂是常人所能堪忍？所以重械之下，危堕之上，无人不服，<br>诬枉者多。朝晚二时，同等刻数，进退而求，于事为衷。若谓小促前期，数致实<br>罪不服，如复时节延长，则无愆妄款。且人之所堪，既有强弱，人之立意，固亦<br>多途。至如贯高榜笞刺爇，身无完者；戴就熏针并极，困笃不移，岂关时刻长短，<br>掠测优劣？夫‘与杀不辜，宁失不经’，‘罪疑惟轻，功疑惟重’。斯则古之圣<br>王，垂此明法。愚谓依范泉著制为允。”洙议曰：“夜中测立，缓急易欺，兼用<br>昼漏，于事为允。但漏刻赊促，今古不同。《汉书律历》，何承天、祖冲之、祖<br>恒父子《漏经》，并自关鼓至下鼓、自晡鼓至关鼓，皆十三刻，冬夏四时不异。<br>若其日有长短，分在中时前后。今用梁末改漏，下鼓之后，分其短长；夏至之日<br>各十七刻，冬至之日各十二刻。廷尉今牒以时刻短促，致罪人不款。愚意愿去夜<br>测之昧，从昼漏之明，斟酌今古之闻，参会二漏之义，舍秋冬之少刻，从夏日之<br>长晷，不问寒暑，并依今之夏至，朝夕上测各十七刻。比之古漏，则一上多昔四<br>刻，即用今漏，则冬至多五刻。虽冬至之时，数刻侵夜，正是少日，于事非疑。<br>庶罪人不以漏短而为捍，狱囚无以在夜而致诬。求之鄙意，窃谓为宜依范泉前制。”<br>宣帝曰：“沈长史议得中，宜更博议。”左丞宗元饶议曰：“沈议非顿异范，正<br>是欲使四时均其刻数。请写还删定，曹详改前制。”宣帝依事施行。洙以太建元<br>年卒。<br>戚衮，字公文，吴郡盐官人也。少聪慧，游学都下，受《三礼》于国子助教<br>刘文绍。一二年中，大义略举。年十九，梁武帝敕策《孔子正言》并《周礼》、<br>《礼记义》，衮对高第。除扬州祭酒从事史。就国子博士宋怀方质《仪礼》义。<br>怀方，北人，自魏携《仪礼》《礼记》疏，秘惜不传。及将亡，谓家人曰：“吾<br>死后，戚生若赴，便以《仪礼》、《礼记》义本付之；若其不来，即随尸而殡。”<br>为儒者推许如此。寻兼太学博士。简文在东宫，召衮讲论。又尝置宴集玄儒之士，<br>先命道学互相质难，次令中庶子徐摛驰骋大义，间以剧谈。摛辞辩从横，难以答<br>抗，诸儒慑气。时衮说朝聘义，摛与往复，衮精采自若，领答如流，简文深加叹<br>赏。敬帝立，为江州长史。仍随沈泰镇南豫州。泰之奔齐，逼衮俱行。后自齐逃<br>还。又随程文季于吕梁，军败入周，久之得归。卒于始兴王府录事参军。衮于梁<br>代撰《三礼义记》，逢乱亡失。《礼记义》四十卷行于世。<br>郑灼，字茂昭，东阳信安人也。幼聪敏，励志儒学。少受业于皇侃。梁简文<br>在东宫，雅爱经术，引灼为西省义学士。承圣中，为兼中书通事舍人。仕陈武帝、<br>文帝时，累迁中散大夫，后兼国子博士，未拜卒。灼性精勤，尤明《三礼》。少<br>时，尝梦与皇侃遇于途，侃谓曰：“郑郎开口。”侃因唾灼口中，自后义理益进。<br>灼家贫，抄义疏以日继夜，笔毫尽，每削用之。常蔬食，讲授多苦心热，若瓜时，<br>辄偃卧以瓜镇心，起便读诵，其笃志如此。<br>时有晋陵张崖、吴郡陆诩、吴兴沈德威、会稽贺德基，俱以礼学自命。张崖<br>传《三礼》于同郡刘文绍。天嘉元年，为尚书仪曹郎，广沈文阿仪注，撰五礼。<br>后为国子博士。<br>陆翊少习崔灵恩《三礼义》，梁时百济国表求讲礼博士，诏令诩行。天嘉中，<br>位尚书祠部郎。<br>沈德威，字怀远，少有操行。梁太清末，遁于天目山，筑室以居。虽处乱离，<br>而笃学无倦。天嘉元年，征出都，后为国子助教。每自学还私室讲授，道俗受业<br>数百人，率常如此。迁太常丞，兼五礼学士，后为尚书祠部郎。陈亡入隋，官至<br>秦王府主簿，卒年五十五。<br>贺德基，字承业，世传《礼》学。祖文发、父淹，仕梁俱为祠部郎，并有名<br>当世。德基少游学都下，积年不归，衣资罄乏，又耻服故弊，盛冬止衣夹襦裤。<br>尝于白马寺前逢一妇人，容服甚盛，呼德基入寺门，脱白纶巾以赠之。仍谓曰：<br>“君方为重器，不久贫寒，故以此相遗耳。”问姓名，不答而去。德基于《礼记》<br>称为精明，位尚书祠部郎。虽不至大官，而三世儒学，俱为祠部郎，时论美其不<br>坠。<br>全缓，字弘立，吴郡钱唐人也。幼受《易》于博士褚仲都，笃志研玩，得其<br>精微。陈太建中，位镇南始兴王府谘议参军。缓通《周易》、《老》、《庄》，<br>时人言玄者咸推之。<br>张讥，字直言，清河武城人也。祖僧宝，梁太子洗马。父仲悦，梁尚书祠部<br>郎。<br>讥幼聪俊，有思理。年十四，通《孝经》、《论语》，笃好玄言。受学于汝<br>南周弘正，每有新意，为先辈推服。梁大同中，召补国子正言生。梁武帝尝于文<br>德殿释《乾》、《坤》《文言》，讥与陈郡袁宪等预焉。敕令论议，诸儒莫敢先<br>出，讥乃整容而进，谘审循环，辞令温雅。帝甚异之，赐裙襦绢等，云“表卿稽<br>古之力”。讥幼丧母，有错彩经帕，即母之遗制，及有所识，家人具以告之。每<br>岁时辄对帕哽噎不能胜。及丁父忧，居丧过礼。为士林馆学士。简文在东宫，出<br>士林馆，发《孝经》题，讥论义往复，甚见嗟赏。及侯景寇逆，于围城之中，独<br>侍哀太子，于武德后殿讲《老》、《庄》。台城陷，讥崎岖避难，卒不事景。<br>陈天嘉中，为国子助教。时周弘正在国学。发《周易》题，弘正第四弟弘直<br>亦在讲席。讥与弘正论议，弘正屈，弘直危坐厉声，助其申理。讥乃正色谓弘直<br>曰：“今日义集，辩正名理，虽知兄弟急难，四公不得有助。”弘直谓曰：“仆<br>助君师，何为不可？”举坐以为笑乐。弘正尝谓人曰：“吾每登坐，见张讥在席，<br>使人懔然。”宣帝时，为武陵王限内记室，兼东宫学士。后主在东宫，集宫僚置<br>宴，时造玉柄麈尾新成，后主亲执之曰：“当今虽复多士如林，至于堪捉此者，<br>独张讥耳。”即手授讥。仍令于温文殿讲《庄》、《老》。宣帝幸宫临听，赐御<br>所服衣一袭。后主嗣位，为国子博士、东宫学士。后主尝幸钟山开善寺，召从臣<br>坐于寺西南松林下，敕讥竖义。时索麈尾未至，后主敕取松枝，手以属讥，曰：<br>“可代麈尾。”顾群臣曰：“此即张讥后事。”陈亡，入隋，终于长安，年七十<br>六。<br>讥性恬静，不求荣利，常慕闲逸。所居宅营山池，植花果，讲《周易》、<br>《老》、《庄》而教授焉。吴郡陆元朗、朱孟博、一乘寺沙门法才、法云寺沙门<br>慧拔、至真观道士姚绥，皆传其业。讥所撰《周易义》三十卷，《尚书义》十五<br>卷，《毛诗义》二十卷，《孝经义》八卷，《论语义》二十卷，《老子义》十一<br>卷，《庄子·内篇义》十二卷、《外篇义》二十卷、《杂篇义》十卷，《玄部通<br>义》十二卷，《游玄桂林》二十四卷。后主尝敕就其家写入秘阁。子孝则，官至<br>始安王记室参军。<br>顾越，字允南，吴郡盐官人也。所居新坂黄冈，世有乡校，由是顾氏多儒学<br>焉。祖道望，齐散骑侍郎。父仲成，梁护军司马、豫章王府谘议参军。家传儒学，<br>并专门教授。越幼明慧，有口辩，励精学业，不舍昼夜。弱冠游学都下，通儒硕<br>学，必造门质疑，讨论无倦。至于微言玄旨，《九章》七曜，音律图纬，咸尽其<br>精微。时太子詹事周舍以儒学见重，名知人，一见越，便相叹异，命与兄子弘正、<br>弘直游，厚为之谈，由是声誉日重。时又有会稽贺文发，学兼经史，与越名相埒，<br>故都下谓之发、越焉。<br>初为南平元襄王伟国右常侍，与文发俱入府，并见礼重。寻转行参军。大通<br>中，诏飚勇将军陈庆之，送魏北海王颢还北主魏，庆之请越参其军事。时庆之所<br>向克捷，直至洛阳。既而颢遂肆骄纵，又上下离心，越料其必败，以疾得归。裁<br>至彭城，庆之果见摧衄，越竟得先反，时称其见机。及至，除安西湘东王府参军。<br>及武帝撰制旨新义，选诸儒在所流通，遣越还吴，敷扬讲说。越遍该经艺，深明<br>《毛诗》，旁通异义。特善《庄》、《老》，尤长论难，兼工缀文，闲尺牍。长<br>七尺三寸，美须眉。武帝尝于重云殿自讲《老子》，仆射徐勉举越论义。越抗首<br>而请，音响若钟，容止可观，帝深赞美之。由是擢为中军宣城王记室参军，寻除<br>《五经》博士，仍令侍宣城王讲。大同八年，转安西武陵王府内中录事参军，寻<br>迁府谘议。及侯景之乱，越与同志沈文阿等逃难东归，贼党数授以爵位，越誓不<br>受命。承圣二年，诏授宣惠晋安王府谘议参军，领国子博士。越以世路未平，无<br>心仕进，因归乡，栖隐于武丘山。与吴兴沈炯、同郡张种、会稽孔奂等，每为文<br>会。绍泰元年，复征为国子博士。陈天嘉中，诏侍东宫读。除东中郎鄱阳王府谘<br>议参军，甚见优礼。寻领羽林监，迁给事中黄门侍郎，国子博士、侍读如故。时<br>朝廷草创，疑议多所取决，咸见施用。每侍讲东宫，皇太子常虚己礼接。越以宫<br>僚未尽时彦，且太子仁弱，宣帝有夺宗之兆，内怀愤激，乃上疏曰：“臣梁世薄<br>宦，禄不代耕。季年板荡，窜身穷谷。幸属圣期，得奉昌运。朝廷以臣微涉艺学，<br>远垂征引，擢臣以贵仕，资臣以厚秩，二宫恩遇，有异凡流。木石知感，犬马识<br>养，臣独何人，罔怀报德？伏惟皇太子天下之本，养善春宫，臣陪侍经籍，于今<br>五载。如愚所见，多有旷官，辅弼丞疑，未极时选。至如文宗学府，廉洁正人，<br>当趋奉龙楼，晨游夕论，恒闻前圣格言，往贤政道。如此，则非僻之语，无从而<br>入。臣年事侵迫，非有邀求，政是怀此不言，则为有负明圣。敢奏狂瞽，愿留中<br>不泄。”疏奏，帝深感焉，而竟不能改革。及废帝即位，拜散骑常侍，兼中书舍<br>人，黄门侍郎如故。领天保博士，掌仪礼，犹为帝师，入讲授，甚见尊宠。时宣<br>帝辅政，华皎举兵不从，越因请假东还。或谮之宣帝，言越将扇动蕃镇，遂免官。<br>太建元年，卒于家，年七十七。所著《丧服》、《毛诗》、《老子》、《孝经》、<br>《论语》等义疏四十余卷，诗颂碑志笺表凡二百余篇。<br>时有东阳龚孟舒者，亦通《毛诗》，善谈名理。仕梁位寻阳郡丞。元帝在江<br>州，遇之甚重，躬师事焉。天嘉中，位太中大夫。<br>沈不害，字孝和，吴兴武康人也。幼孤，而修立好学。陈天嘉初，除衡阳王<br>府中记室参军，兼嘉德殿学士。自梁季丧乱，至是国学未立，不害上书，请崇建<br>儒宫，帝优诏答之。又表改定乐章，诏使制三朝乐歌词八首，合二十曲，行之乐<br>府。后为国子博士，领羽林监。敕修五礼，掌策文谥议等事。太建中，位光禄卿，<br>通直散骑常侍，兼尚书左丞，卒。不害通经术，善属文，虽博综经典，而家无卷<br>轴。每制文，操笔立成，曾无寻检。汝南周弘正常称之曰：“沈生可谓意圣人乎！”<br>著《五礼仪》一百卷，文集十四卷。子志道，字崇基，少知名，位安东新蔡王记<br>室参军。陈亡，入隋，卒。<br>王元规，字正范，太原晋阳人也。祖道实，齐晋安郡守。父玮，梁武陵王府<br>中记室参军。元规八岁而孤。兄弟三人，随母依舅氏往临海郡，时年十二。郡土<br>豪刘瑱者，资财巨万，欲妻以女。母以其兄弟幼弱，欲结强援，元规泣请曰：<br>“因不失亲，古人所重，岂得苟安异壤，辄昏非类？”母感其言而止。元规性孝，<br>事母甚谨，晨昏未尝离左右。梁时山阴县有暴水，流漂居宅，元规唯有一小船，<br>仓卒引其母妹并姑侄入船，元规自执檝棹而去，留其男女三人，阁于树杪。及<br>水退，俱获全，时人称其至行。<br>少从吴兴沈文阿受业，十八，通《春秋左氏》、《孝经》、《论语》、《丧<br>服》。仕梁位中军宣城王记室参军。陈天嘉中，为镇东鄱阳王府记室参军，领国<br>子助教。后主在东宫，引为学士，就受《礼记》、《左传》、《丧服》等义。国<br>子祭酒新安王伯固尝因入宫，适会元规将讲，乃启请执经，时论荣之。俄除尚书<br>祠部郎。自梁代诸儒相传为《左氏》学者，皆以贾逵、服虔之义难驳杜预，凡一<br>百八十条。元规引证通析，无复疑滞。每国家议吉凶大礼，常参预焉。后为南平<br>王府限内参军。王为江州，元规随府之镇，四方学徒，不远千里来请道者，常数<br>十百人。陈亡，入隋。卒于秦王府东阁祭酒。元规著《春秋发题辞》及《义记》<br>十一卷，《续经典大义》十四卷，《孝经义记》两卷，《左传音》三卷，《礼记<br>音》两卷。子大业，聪敏知名。<br>时有吴郡陆庆，少好学，遍通《五经》，尤明《春秋左氏传》，节操甚高。<br>仕梁为娄令。陈天嘉初，征为通直散骑侍郎，不就。永阳王为吴郡太守，闻其名，<br>欲与相见，庆辞以疾。时宗人陆荣为郡五官掾，庆尝诣焉。王乃微服往荣宅，穿<br>壁以观之。王谓荣曰：“观陆庆风神凝峻，殆不可测，严君平、郑子真何以尚兹？”<br>鄱阳、晋安王俱以记室征，不就。乃筑室屏居，以禅诵为事，由是传经受业者盖<br>鲜焉。<br>论曰：语云，“上好之，下必有甚焉者。”是以邹缨齐紫，且以移俗，况禄<br>在其中，可无尚欤？当天监之际，时主方崇儒业，如崔、严、何、伏之徒，前后<br>互见升宠，于时四方学者，靡然向风，斯亦曩时之盛也。自梁迄陈，年且数十，<br>虽时经屯诐，郊生戎马，而风流不替，岂俗化之移人乎？古人称上德若风，下<br>应犹草，美矣，岂斯之谓也！<br><hr>
