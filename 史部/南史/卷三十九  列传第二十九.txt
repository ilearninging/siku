<h4>《史部·南史·卷三十九  列传第二十九》<b class="x">作者：李延寿</b></h4>
○殷孝祖（族子琰）刘勔（子悛悛子孺孺弟览览弟遵悛弟子苞悛弟绘绘子孝绰孝绰子谅孝绰弟潜绘弟瑱）殷孝祖，陈郡长平人也。曾祖羡，晋光禄勋。父祖宦并不达。孝祖少诞节，好酒色，有气干。宋孝武时，以军功仕至积射将军。前废帝景和元年，为兖州刺史。明帝初即位，四方反叛，孝祖外甥司徒参军颍川荀僧韶，建议衔命征孝祖入朝，上遣之。时徐州刺史薛安都遣薛索儿等屯据津径，僧韶间行得至，说孝祖曰：“景和凶狂，开辟未有，朝野忧危，假命漏刻。主上曾不浃辰，夷凶翦暴。国乱朝危，宜立长主，公卿百辟，人无异议。而群迷相扇，构造无端，贪利幼弱，竞怀希幸。舅少有立功之志，长以气节成名，若能控济、河义勇，还奉朝廷，非唯匡主静乱，乃可以垂名竹帛。”孝祖即日弃妻子，率文武二千人随僧韶还都。时普天同逆，朝廷唯保丹阳一郡。孝祖忽至，众力不少，人情于是大安。进孝祖号冠军将军、假节、督前锋诸军事。御仗先有诸葛亮筒袖铠、铁帽，二十五石弩射之不能入，上悉以赐孝祖。孝祖负其诚节，陵轹诸将。时贼据赭圻，孝祖将进攻之，与大将王玄谟别，悲不自胜，众并骇怪。泰始二年三月三日，与贼合战，每战常以鼓盖自随。军中人相谓曰：“殷统军可谓死将矣，今与贼交锋，而以羽仪自标显，若射者十手攒射，欲不毙得乎？”是日中流矢死。追赠建安县侯，谥曰忠。琰，字敬珉，孝祖族子也。父道鸾，宋衡阳王义季右军长史。琰少为文帝所知，见遇与琅邪王景文相埒。前废帝永光元年，累迁黄门侍郎，出为山阳王休祐右军长史、南梁郡太守。休祐入朝，琰乃行府州事。明帝泰始元年，以休祐为荆州，会晋安王子勋反，即以琰为豫州刺史。土人前右军杜叔宝等并劝琰同逆，琰素无部曲，无以自立，受制于叔宝。二年正月，帝遣辅国将军刘勔西讨之，筑长围，创攻道于东南角，并作大虾蟆车载土，牛皮蒙之，三百人推以塞堑。十二月，琰乃始降。时琰有疾，以板自舆，诸将帅面缚请罪，勔并抚宥之，无所诛戮。后除少府，加给事中，卒官。琰性和雅静素，寡嗜欲，谙前世旧事。事兄甚谨，少以名行见称。在寿阳被攻围积时，为城内所怀附。扬州刺史王景文、征西将军蔡兴宗、司空褚彦回并相与友善。刘勔，字伯猷，彭城安上里人也。祖怀义，父颖之，位并郡守。勔少有志节，兼好文义。家贫，仕宋，初为广州增城令，稍迁郁林太守。大明初还都，徐州刺史刘道隆请为宁朔司马。竟陵王诞据广陵为逆，勔随道隆受沈庆之节度。事平，封金城县五等侯，除西阳王子尚抚军参军，入直阁。先是，费沈伐陈擅不克，乃除勔龙骧将军、西江督护、郁林太守。勔既至，随宜翦定，大致名马，并献珊瑚连理树。上甚悦。前废帝即位，为屯骑校尉，又入直阁。明帝即位，江州刺史晋安王子勋为逆，四方响应，勔以本官领建平王景素辅国司马，进据梁山。会豫州刺史殷琰反叛，召勔还都，复兼山阳王休祐骠骑司马致讨。时琰婴城固守，自始春至于末冬，勔内攻外御，战无不捷。善抚将帅，以宽厚为众所依。将军王广之求勔所自乘马，诸将并忿广之贪冒，劝勔以法裁之。勔欢笑，即解马与广之。及琰请降，勔约令三军不得妄动，城内士庶感悦，咸曰来苏。还都，拜太子右卫率，封鄱阳县侯，迁右卫将军，行豫州刺史，加都督。后征拜散骑常侍、中领军。勔以世路纠纷，有怀止足，经始钟岭之南，以为栖息。聚石蓄水，仿佛丘中，朝士雅素者多往游之。明帝临崩，顾命以为守尚书右仆射、中领军。废帝即位，加兵五百人。元徽初，月犯右执法，太白犯上将，或劝勔解职。勔曰：“吾执心行己，无愧幽明；若才轻任重，炙眚必及，天道密微，避岂能免？”桂阳王休范为乱，奄至建邺。加勔使持节、镇军将军，置佐，镇扞石头。既而贼众屯朱雀航，南右军将军王道隆率宿卫向朱雀。闻贼已至，急信召勔，勔战败，死之。事平，赠司空，谥曰昭公。子悛。悛，字士操，随父征竟陵王诞于广陵，以功拜驸马都尉。后为桂阳王征北中兵参军，与齐武帝同直殿内，并为宋明帝所亲待，由是与武帝款好。悛本名忱，宋明帝多忌，反语“刘忱”为“临雠”，改名悛焉。齐武帝尝至悛宅，昼卧觉，悛自捧金澡罐受四升水以沃盥，因以与帝，前后所纳称此。后迁安远护军、武陵内史。郡南古江堤久废，悛修未毕，而江水忽至，百姓弃役奔走。悛亲率厉之，于是乃立。汉寿人邵荣兴六世同爨，悛表其门闾。悛强济有世调，善于流俗。蛮王田僮在山中，年垂百余岁，南谯王义宣为荆州，僮出谒，至是又谒悛。明帝崩，表求奔赴。敕带郡还都，吏人送者数千万人。悛人人执手，系以涕泣，百姓感之，赠送甚厚。桂阳之难，加宁朔将军，助守石头。父勔于大航战死，悛时遇疾，扶伏路次，号哭求勔尸。勔尸顶复伤缺，悛割发补之。持丧墓侧，冬日不衣絮。齐高帝代勔为领军，素与勔善，书譬悛殷勤抑勉。建平王景素反，高帝总众。悛初免丧，高帝召悛及弟愃入省，欲使领支军。及见皆羸削改貌，乃止。霸业初建，悛先致诚节，沈攸之事起，加辅国将军。后为广州刺史，袭爵鄱阳县侯。武帝自寻阳还，遇悛，欢宴叙旧，停十余日乃下。遣文惠太子及竟陵王子良摄衣履，备父友之敬。齐受禅，国除，平西记室参军夏侯恭叔上书，以柳元景中兴功臣，刘勔殒身王事，宜存封爵。诏以与运隆替，不容复厝意也。初，苍梧废，高帝集议中华门，见悛谓曰：“君昨直邪？”悛曰：“仆昨正直，而之急在外。”至是，上谓悛曰：“功名之际，人所不忘，卿昔在中华门答我，何其欲谢世事？”悛曰：“臣世受宋恩，门荷齐眷，非常之勋，非臣所及，敢不以实仰答。”迁太子中庶子，领越骑校尉。时武帝在东宫，每幸悛坊，闲言至夕，赐屏风帷帐。武帝即位，改领军将军。后拜司州刺史。悛父勔讨殷琰，平寿阳，无所犯害，百姓德之，为立碑记。悛步道从寿阳之镇，过勔碑，拜敬涕泣。于州下立学校，得古礼器铜罍甑、豳山铜樽、铜豆、钟各二口献之。迁长兼侍中。车驾数幸悛宅。宅盛修山池，造雍牖。武帝著鹿皮冠，披悛菟皮衾，于牖中宴乐。以冠赐悛，至夜乃去。后从驾登蒋山，上数叹曰：“贫贱之交不可忘，糟糠之妻不下堂。”顾谓悛曰：“此况卿也。世言富贵好改其素情，吾虽有四海，今日与卿尽布衣之适。”悛起拜谢。累迁始兴王前军长史、平蛮校尉、蜀郡太守，行益州府、州事。初，高帝辅政，有意欲铸钱，以禅让之际，未及施行。建元四年，奉朝请孔凯上《铸钱均货议》，辞证甚博，其略以为：食货相通，理势自然。李悝曰：“籴甚贵伤人，甚贱伤农。人伤则离散，农伤则国贫。甚贱与甚贵，其伤一也。”三吴国之关奥，比岁时被水潦，而籴不贵，是天下钱少，非谷穰贱，此不可不察也。铸钱之弊，在轻重屡变。重钱患难用，而难用为累轻；轻钱弊盗铸，而盗铸为祸深。人所盗铸，严法不禁者，由上铸钱惜铜爱工也。惜铜爱工，谓钱无用之器，以通交易，务欲令轻而数多，使省工而易成，不详虑其为患也。自汉铸五铢至宋文帝历五百余年，制度世有废兴，而不变五铢钱者，明其轻重可法，得货之宜。以为开置泉府，方牧贡金，大兴容铸。钱重五铢，一依汉法。若官铸已布于人，便严断翦凿，轻小破缺无周郭者，悉不得行。官钱细小者，称合铢两，销以为大。利贫良之人，塞奸巧之路。钱货既均，远近若一，百姓乐业，市道无争，衣食滋殖矣。时议多以钱货轻转少，宜更广铸，重其铢两，以防人奸。高帝使诸州郡大市铜炭，会晏驾事寝。永明八年，悛启武帝曰：“南广郡界蒙山下有城，可二顷地，有烧炉四所，高一丈，广一丈五尺。从蒙城度水南百许步，平地掘土深二尺，得铜。又有古掘铜坑，深二丈，并居宅处犹存。邓通，南安人，汉文帝赐通严道县铜山铸钱。今蒙山近在青衣水南，青衣左侧并是故秦之严道地。青衣县，文帝改名汉嘉。且蒙山去南安二百里，案此必是通所铸。近唤蒙山獠出，云‘甚可经略’。此议若立，润利无极。并献蒙山铜一片，又铜石一片，平州铸铁刀一口。”上从之。遣使入蜀铸钱，得千余万，功费多乃止。悛仍代始兴王鉴为益州刺史、监益宁二州诸军事。悛既藉旧恩，尤能承迎权贵，宾客闺房，供费奢广。罢广、司二州，领资贡献，家无留储。在蜀作金浴瓮，余金物称是。罢任以本号还都，欲献之，而武帝晏驾。郁林新立，悛奉献减少。郁林知之，讽有司收悛付廷尉，将加诛戮。明帝启救之，见原，禁锢终身。虽见废黜，而宾客日至。海陵即位，以白衣除兼左户尚书，寻除正。明帝立，加领骁骑将军，复故官驸马都尉。悛历朝见恩遇，高帝为鄱阳王锵纳悛妹为妃。明帝又为晋安王宝义纳悛女为妃。自此连姻帝室。王敬则反，悛出守琅邪城，转五兵尚书。悛兄弟以父死朱雀航，终身不行此路。明帝崩，东昏即位，改授散骑常侍，领骁骑将军，尚书如故。卫送山陵，路经朱雀航感恸，至曲阿而卒。赠太常，常侍、都尉如故。谥曰敬子。子孺，字孝稚，幼聪敏，七岁能属文。年十四居丧，毁瘠骨立，宗党咸异之。叔父瑱为义兴郡，携以之官，常置坐侧，谓宾客曰：“此吾家明珠也。”及长，美风采，性通和，虽家人不见其喜愠。本州召迎主簿。起家中军法曹行参军，时镇军沈约闻其名，引为主簿，恒与游宴赋诗，大为约所嗟赏。累迁太子中舍人。孺少好文章，性又敏速，尝在御坐为《李赋》，受诏便成，文不加点。梁武帝甚称赏之。后侍宴寿光殿，诏群臣赋诗。时孺与张率并醉，未及成，帝取孺手板题戏之曰：“张率东南美，刘孺洛阳才，揽笔便应就，何事久迟回。”其见亲爱如此。迁中书郎，兼中书通事舍人。历太子中庶子，尚书吏部郎。累迁散骑常侍，左户尚书。大同五年，守吏部尚书。出为晋陵太守，在郡和理，为吏人所称。入为侍中。后复为吏部尚书。母忧，以毁卒，谥曰孝子。孺少与从兄苞、孝绰齐名，苞早卒，孝绰数坐免黜，位并不高，唯孺贵显。有文集二十卷。孺弟览。览，字孝智，十六通《老》、《易》，位中书郎。以所生母忧，庐于墓，常再期不尝盐酪，食麦粥而已。隆冬止著单布衣，家人虑不胜丧，中夜窃置炭于床下，览因暖得寐。及觉知之，号恸欧血。梁武帝闻其至性，数使省视。服阕，除尚书左丞。性聪敏，尚书令史七百人，一见并记名姓。当官清正无所私。从兄吏部郎孝绰，在职颇通赃货，览劾奏免官。孝绰怨之，常谓人曰：“犬噬行路，览噬家人。”出为始兴内史，居郡尤励清节。复为左丞，卒官。览弟遵。遵，字孝陵，少清雅有学行，工属文。为晋安王纲宣惠、云麾二府记室，甚见宾礼。王立为皇太子，仍除中庶子，遵自随蕃及在东宫，以旧恩偏蒙宠遇，时辈莫及。卒官，皇太子深悼惜之，与遵从兄阳羡令孝仪令曰：“贤从弟中庶奄至殒逝，痛可言乎？其孝友淳深，立身贞固，内含玉润，外表澜清，言行相符，终始如一。文史该富，琬琰为心，辞章博赡，玄黄成采。既以鸣谦表性，又以难进自居。吾昔在汉南，连翩书记；及忝朱方，从容坐首。鹢舟乍动，朱鹭徐鸣，未尝一日而不追随，一时而不会遇。益者三友，此实其人。及弘道下邑，未申善政，而能使人结去思，野多驯雉，此亦威凤一羽，足以验其五德。”其见爱赏如此。苞，字孝尝，一字孟尝，悛弟子也。父愃，位太子中庶子。苞三岁而孤，至六七岁，见诸父常泣。时伯父悛、绘等并显贵，其母谓其畏惮，怒之。苞曰：“早孤不及有识，闻诸父多相似，故心中悲耳。”因而歔欷，母亦悲恸。初，苞父母及两兄相继亡殁，悉假痤焉。苞年十六，始移墓所，经营改葬，不资诸父。奉君母朱夫人及所生陈氏并扇席温枕，叔父绘常叹伏之。少好学，能属文，家有旧书，例皆残蠹，手自编辑，筐箧盈满。梁初，以临川王妃弟，故自征虏主簿迁右军功曹，累迁太子洗马，掌书记，侍讲寿安殿。及从兄孝绰等并以文藻见知，多预宴坐。受诏咏《天泉池荷》及《采菱调》，下笔即成。天监十年卒，临终呼友人南阳刘之遴，托以丧事从俭。苞居官有能名，性和直，与人交，面折其非，退称其美，士友咸以此叹惜之。绘，字士章，愃弟也。初为齐高帝行参军，帝叹曰：“刘公为不亡也。”及豫章王嶷镇江陵，绘为镇西外兵参军，以文义见礼。时琅邪王纲为功曹，以吏能自进，嶷谓僚佐曰：“吾虽不能得应嗣陈蕃，然阁下自有二骥也。”性通悟，出为南康相，郡人有姓赖，所居名秽里，刺谒绘，绘戏嘲之曰：“君有何秽，而居秽里？”此人应声曰：“未审孔丘何阙，而居阙里。”绘默然不答，亦无忤意，叹其辩速。后历位中书郎，掌诏诰。敕助国子祭酒何胤撰修礼仪。永明末，都下人士盛为文章谈义，皆凑竟陵西邸，绘为后进领袖。时张融以言辞辩捷，周颙弥为清绮，而绘音采不赡丽，雅有风则。时人为之语曰：“三人共宅夹清漳，张南周北刘中央。”言其处二人间也。鱼复侯子响诛后，豫章王嶷欲求葬之，召绘为表言其事，绘须臾便成。嶷叹曰：“祢衡何以过此。”唯足八字云：“提携鞠养，俯见成人。”后魏使至，绘以辞辩被敕接使。事毕，当撰语辞。绘谓人曰：“无论润色未易，但得我语亦难矣。”隆昌中，兄悛坐事将见诛，绘伏阙请代兄死，明帝辅政，救之，乃免死。明帝即位，为太子中庶子。安陆王宝晊为湘州，以绘为冠军长史、长沙内史，行湘州事。宝晊妃，悛女也。宝晊爱其侍婢，绘夺取，具以启闻，宝晊以为恨，与绘不协。遭母丧去官，有至性。服阕，为晋安王征北长史、南东海太守，行南徐州事。及梁武起兵，朝廷以绘为雍州刺史，固让不就。众以朝廷昏乱，为之寒心。绘终不受，乃改用张欣泰。转绘建安王车骑长史，行府国事。及东昏见杀，城内遣绘及国子博士范云等赍其首诣梁武帝于石头。转大司马从事中郎，卒。子孝绰。孝绰，字孝绰，本名冉。幼聪敏，七岁能属文。舅齐中书郎王融深赏异之，与同载以适亲友，号曰神童。融每曰：“天下文章若无我，当归阿士。”阿士即孝绰小字也。父绘，齐时掌诏诰，孝绰时年十四，绘常使代草之。父党沈约、任昉、范云等闻其名，命驾造焉，昉尤相赏好。范云年长绘十余岁，其子孝才与孝绰年并十四五。及云遇孝绰，便申伯季，乃命孝才拜之。兼善草隶，自以书似父，乃变为别体。梁天监初，起家著作佐郎，为《归沐诗》赠任昉，昉报曰：“彼美洛阳子，投我怀秋作，讵慰耋嗟人，徒深老夫托。直史兼褒贬，辖司专疾恶，九折多美疹，匪报庶良药。”其为名流所重如此。后迁兼尚书水部郎，奉启陈谢。手敕答曰：“美锦未可便制，簿领亦宜稍习。”顷之即真。武帝时宴幸，令沈约、任昉等言志赋诗，孝绰亦见引。尝侍宴，于坐作诗七首，武帝览其文，篇篇嗟赏，由是朝野改观。累迁秘书丞。武帝谓舍人周舍云：“第一官当知用第一人。”故以孝绰居此职。后为太子仆，掌东宫管记。时昭明太子好士爱文，孝绰与陈郡殷芸、吴郡陆倕、琅邪王筠、彭城到洽等同见礼。太子起乐贤堂，乃使先图孝绰。太子文章，群才咸欲撰录，太子独使孝绰集而序之。迁兼廷尉卿。初，孝绰与到溉兄弟甚狎，溉少孤，宅近僧寺，孝绰往溉许，适见黄卧具，孝绰谓僧物色也，抚手笑。溉知其旨，奋拳击之，伤口而去。又与洽同游东宫，孝绰自以才优于洽，每于宴坐嗤鄙其文，洽深衔之。及孝绰为廷尉，携妾入廷尉，其母犹停私宅。洽寻为御史中丞，遣令史劾奏之，云“携少妹于华省，弃老母于下宅”。武帝为隐其恶，改妹字为姝。孝绰坐免官。诸弟时随蕃皆在荆、雍，乃与书论共洽不平者十事，其辞皆诉到氏。又写别本封至东宫，昭明太子命焚之，不开视。孝绰免职后，武帝数使仆射徐勉宣旨慰抚之，每朝宴常预焉。及武帝为《籍田诗》，又使勉先示孝绰。时奉诏作者数十人，帝以孝绰诗工，即日起为西中郎湘东王谘议参军。迁黄门侍郎、尚书吏部郎，坐受人绢一束，为饷者所讼，左迁信威临贺王长史。晚年忽忽不得志，后为秘书监。初，孝绰居母忧，冬月饮冷水，因得冷癖，以大同五年卒官，年五十九。孝绰少有盛名，而仗气负才，多所陵忽，有不合意，极言诋訾。领军臧盾、大府卿沈僧畟等并被时遇，孝绰尤轻之。每于朝集会同，处公卿间无所与语，反呼驺卒访道途间事，由此多忤于物，前后五免。孝绰辞藻为后进所宗，时重其文，每作一篇，朝成暮遍，好事者咸诵传写，流闻河朔，亭苑柱壁莫不题之。文集数十万言，行于时。兄弟及群从子侄，当时有七十人，并能属文，近古未之有也。其三妹，一适琅邪王叔英，一适吴郡张嵊，一适东海徐悱，并有才学。悱妻文尤清拔，所谓刘三娘者也。悱为晋安郡卒，丧还建邺，妻为祭文，辞甚凄怆。悱父勉本欲为哀辞，及见此文，乃阁笔。孝绰子谅，字求信，小名春。少好学，有文才，尤悉晋代故事，时人号曰：“皮里晋书”。位中书宣城王记室，为湘东王所善。王尝游江滨，叹秋望之美。谅封曰：“今日可谓‘帝子降于北渚’。”王有目疾，以为刺己。应曰：“卿言‘目眇眇以愁予’邪？”从此嫌之。孝绰弟潜，字孝仪，幼孤，与诸兄弟相勖以学，并工属文。孝绰尝云“三笔六诗”，三即孝仪，六谓孝威也。举秀才，累迁尚书殿中郎。敕令制雍州《平等寺金像碑文》，甚宏丽。晋安王纲镇襄阳，引为安北功曹史。及王为皇太子，仍补洗马，迁中舍人。出为阳羡令，甚有称绩。后为中书郎，以公事左迁安西谘议参军，兼散骑常侍。使魏，还除中书郎。累迁尚书左丞，长兼御史中丞。在职多所弹纠，无所顾望，当时称之。出为临海太守。时政纲疏阔，百姓多不遵禁。孝仪下车，宣下条制，励精绥抚，境内翕然，风俗大变。入迁都官尚书。太清元年，出为豫章州内史。侯景寇建邺，孝仪遣子励帅郡兵三千，随前衡州刺史韦粲入援。及宫城不守，孝仪为前历阳太守庄铁所逼，失郡，卒。孝仪为人宽厚，内行尤笃。第二兄孝熊早卒，孝仪奉寡嫂甚谨，家内巨细必先谘决，与妻子朝夕供事，未尝失礼，时人以此称之。有文集二十卷行于世。第五弟孝胜，位尚书右丞、兼散骑常侍。聘魏，还，为安西武陵王纪长史、蜀郡太守。纪僣号于蜀，以为尚书仆射。随纪出峡口，兵败被执。元帝宥之，以为司徒右长史。第六弟孝威，气调爽逸，风仪俊举。初为安北晋安王法曹，后为太子洗马，中舍人，庶子，率更令，并掌管记。大同中，白雀集东宫，孝威上颂甚美。太清中，迁中庶子，兼通事舍人。及侯景寇乱，随司州刺史柳仲礼至安陆，卒。第七弟孝先，位武陵王主簿，与兄孝胜俱随纪军出峡口。兵败，元帝以为黄门郎，迁侍中。瑱，字士温，绘弟也。少有行业，文藻、篆隶、丹青并为当世所称。时有荥阳毛惠远善画马，瑱善画妇人，并为当世第一。瑱妹为齐鄱阳王妃，伉俪甚笃。王为齐明帝所诛，妃追伤遂成痼疾，医所不疗。有陈郡殷蒨善写人面，与真不别，瑱令蒨画王形像，并图王平生所宠姬共照镜状，如欲偶寝。瑱乃密使媪奶示妃，妃视画仍唾之，因骂云“故宜其早死”。于是恩情即歇，病亦除差。此姬亦被废苦，因即以此画焚之。瑱仕齐，历尚书吏部郎，义兴太守。先绘卒。论曰：当泰始之际，二殷去就不同，原始要终，各以名节自立。孝祖玩敌而亡，盖其宜也。刘勔出征久抚，所在流誉，行己之节，赴蹈为期，虽古之忠烈，亦何以加此？悛至性过人，绘辞义克举，诸子各擅雕龙，当年方驾，文采之盛，殆难继乎！孝绰中冓为尤，可谓人而无仪者矣。<hr>
