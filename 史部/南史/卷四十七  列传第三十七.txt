<h4>《史部·南史·卷四十七  列传第三十七》<b class="x">作者：李延寿</b></h4>
<br>○荀伯玉崔祖思（叔父景真景真子元祖祖思宗人文仲）苏侃虞忭<br>胡谐之（范柏年）虞玩之刘休江祏（刘暄）<br>荀伯玉，字弄璋，广陵人也。祖永，南谯太守。父阐之，给事中。伯玉仕宋<br>为晋安王子勋镇军行参军。泰始初，随子勋举事。及事败还都，卖卜自业。<br>齐高帝镇淮阴，伯玉为高帝冠军刑狱参军。高帝为宋明帝所疑，被征为黄门<br>郎，深怀忧虑，见平泽有群鹤，仍命笔咏之曰：“八风舞遥翮，九野弄清音，一<br>摧云间志，为君苑中禽。”以示伯玉深指，伯玉劝高帝遣数十骑入魏界，安置标<br>榜。魏果遣游骑数百履行界上，高帝以闻，犹惧不得留，令伯玉占。伯玉言不成<br>行，而帝卒复本任。由是见亲待。高帝有故吏东莞竺景秀，尝以过系作部，高帝<br>谓伯玉：“卿比看景秀不？”答曰：“数往候之，备加责诮，云‘若许某自新，<br>必吞刀刮肠，饮灰洗胃。’”帝善其答，即释之，卒为忠信士。后随高帝还都，<br>除奉朝请。高帝使主家事。武帝罢广兴还，立别宅，遣人于大宅掘树数株，伯玉<br>不与，驰以闻。高帝善之。高帝为南兖州，伯玉从转镇军中兵参军，带广陵令。<br>初，高帝在淮阴，伯玉假还广陵，梦上广陵城南楼，上有二青衣小儿语伯玉云：<br>“草中肃，九五相追逐。”伯玉视城下人头皆有草。泰始七年，又梦高帝乘船在<br>广陵北渚，两腋下有翅不舒。伯玉问何当舒，帝曰：“却后三年。”伯玉梦中自<br>谓是咒师，凡六唾咒之，有六龙出，两腋下翅皆舒，还复敛。元徽二年，而高帝<br>破桂阳，威名大震，五年而废苍梧，谓伯玉曰：“卿梦今且效矣。”升明初，仍<br>为高帝骠骑中兵参军，带济阳太守。霸业既建，伯玉忠勤尽心，常卫左右，加前<br>将军，大见委信。齐建元元年，封南丰县子，为豫章王司空谘议，太守如故。时<br>武帝在东宫，自以年长，与高帝同创大业，朝事大小悉皆专断，多违制度。左右<br>张景真偏见任遇，又多僣侈。武帝拜陵还，景真白服乘画舴艋，坐胡床。观者咸<br>疑是太子，内外祗畏，莫敢有言者。骁骑将军陈胤叔先已陈景真及太子前后得失，<br>伯玉因武帝拜陵之后，密启之，上大怒。豫章王嶷素有宠，政以武帝长嫡，又南<br>郡王兄弟并列，故武帝为太子，至是有改易之意。武帝东还，遣文惠太子、闻喜<br>公子良宣敕诘责，并示以景真罪状，使以太子令收景真杀之。胤叔因白武帝，皆<br>言伯玉以闻。武帝忧惧，称疾月余日。上怒不解，昼卧太阳殿，王敬则直入叩头，<br>启请往东宫以慰太子。高帝无言，敬则因大声宣旨往东宫，命装束。又敕太官设<br>馔，密遣人报武帝，令奉迎。因呼左右索舆，高帝了无动意。敬则索衣以衣高帝，<br>仍牵上舆。遂幸东宫，召诸王宴饮，因游玄圃园。长沙王晃捉华盖，临川王映执<br>雉尾扇，闻喜公子良持酒鎗，南郡王行酒，武帝与豫章王嶷及敬则自捧肴馔。<br>高帝大饮，赐武帝以下酒，并大醉尽欢，日暮乃去。是日微敬则，则东宫殆废。<br>高帝重伯玉尽心，愈见信，使掌军国密事，权动朝右。每暂休外，轩盖填门。<br>尝遭母忧，成服日，左率萧景先、侍中王晏共载吊之。五更使巾车，未到伯玉宅<br>二里许，王侯朝士已盈巷，至下鼓尚未得前，司徒褚彦回、卫军王俭俱进，继后<br>方得前，又倚听事久之。中诏遣中书舍人徐希秀断哭止客，久方得吊。比出，二<br>人饥乏，气息惙然，切齿形于声貌。明日入宫言，便云：“臣等所见二宫门及<br>斋阁，方荀伯玉宅，政可设雀罗。”续复言：“外论云，千敕万令，不如荀公一<br>命。”武帝深怨伯玉，高帝临崩，指伯玉以属武帝。武帝即位，伯玉忧惧。上闻<br>之，以其与垣崇祖善，崇祖田业在江西，虑相扇为乱，加意抚之，伯玉乃安。永<br>明元年，与崇祖并见诬伏诛，而胤叔为太子左率。吕文显叹曰：“伯玉能谋太祖<br>而不能自谋，岂非天哉！”<br>初，伯玉微时，有善相墓者谓其父曰：“君墓当出暴贵者，但不得久耳；又<br>出失行女子。”伯玉闻之曰：“朝闻道，夕死可矣。”顷之，伯玉姊当嫁，明日<br>应行，今夕逃随人去，家寻求不能得。后遂出家为尼。伯玉卒败亡。<br>崔祖思，字敬元，清河东武城人，魏中尉琰七世孙也。祖灊，宋冀州刺史。<br>父僧护，州秀才。祖思少有志气，好读书。年十八，为都昌令，随青州刺史垣护<br>之入尧庙，庙有苏侯神偶坐。护之曰：“唐尧圣人而与苏侯神共坐，今欲正之何<br>如？”祖思曰：“使君若清荡此坐，则是尧庙重去四凶。”由是诸杂神并除。<br>齐高帝在淮阴，祖思闻风自结，为上辅国主簿，甚见亲待，参豫谋议。宋朝<br>初议封高帝为梁公，祖思启高帝曰：“谶云‘金刀利刃齐刈之’。今宜称齐，实<br>应天命。”从之。自相国从事中郎迁齐国内史。高帝既为齐王，置酒为乐，羹脍<br>既至，祖思曰：“此味故为南北所推。”侍中沈文季曰：“羹脍吴食，非祖思所<br>解。”祖思曰：“炰鳖鲙鲤，似非句吴之诗。”文季曰：“千里莼羹，岂关鲁、<br>卫。”帝甚悦，曰：“莼羹故应还沈。”<br>帝之辅政，众议将加九锡，内外皆赞成之，祖思独曰：“公以仁恕匡社稷，<br>执股肱之义。君子爱人以德，不宜如此。”帝闻而非之，曰：“祖思远同荀令，<br>岂孤所望也。”由此不复处任职之官，而礼见甚重。垣崇祖受密旨参访朝臣，光<br>禄大夫垣闳曰：“身受宋氏厚恩，复蒙明公眷接，进不敢同，退不敢异。”祖思<br>又曰：“公退让诚节，故宜受之以礼。”次问冠军将军崔文仲，文仲问崇祖曰：<br>“卿意云何？”对曰：“圣人云‘知几其神’。又云‘见几而作’。”文仲抚髀<br>曰：“政与吾意同。”崇祖具说之。及帝受禅，闳存故爵，文仲、崇祖皆封侯，<br>祖思加官而已。除给事中、黄门侍郎。<br>武帝即位，祖思启陈政事，以为：“自古开物成务，必以教学为先。宜太庙<br>之南，弘修文序，司农以北，广开武校。”又曰：“刘备取帐构铜铸钱，以充国<br>用；魏武遣女皂帐婢十人；东阿妇以绣衣赐死；王景兴以折米见诮；宋武节俭过<br>人，张妃房唯碧绡蚊帱、三齐翙席、五盏盘桃花米饭，殷仲文劝令畜伎，答云：<br>‘我不解声。’仲文曰：‘但畜自解。’又答：‘畏解故不畜。’历观帝王，未<br>尝不以约素兴侈丽亡也。伏惟陛下体唐成俭，踵虞为朴，寝殿则素木卑构，膳器<br>则陶瓢充御。琼簪玉笏，碎以为尘；珍裘绣服，焚之如草。宜察朝士有柴车蓬馆，<br>高以殊等，驰禽荒色，长违清编，则调风变俗，不俟终日。”又曰：“宪律之重，<br>由来尚矣。实宜清置廷尉，茂简三官。汉来习律有家，子孙并传其业。今廷尉律<br>生，乃令史门户，刑之不厝，抑此之由。”又曰：“案前汉编户千万，太乐伶官<br>方八百二十九人，孔光等奏罢不合经法者四百四十一人，正乐定员，唯置三百八<br>十八人。今户口不能百万，而大乐雅郑，元徽时校试千有余人，后堂杂伎不在其<br>数。糜费力役，伤败风俗。今欲拨邪归道，莫若罢杂伎，王庭唯置钟虡羽戚登歌<br>而已。”上诏报答。后为青、冀二州刺史，在政清勤，而谦卑下士，言议未尝及<br>时事，上更以敬重之。未几卒，上深加叹惜。<br>祖思叔父景真，位平昌太守，有惠政，常悬一蒲鞭而未尝用。去任之日，土<br>人思之为立祠。<br>子元祖，有学行，好属文，仕至射声校尉。武帝取为延昌主帅。从驾至何美<br>人墓，上为悼亡诗，特诏元祖使和，称以为善。永明九年，魏使李道固及蒋少游<br>至。元祖言臣甥少游有班、倕之功，今来必令模写宫掖，未可令反。上不从。<br>少游果图画而归。元祖历位骁骑将军，出为东海太守。上每思之，时节恒赐手敕，<br>赏赐有加。时青州刺史张冲启：“淮北频岁不熟，今秋始稔。此境邻接戎寇，弥<br>须沃实，乞权断谷过淮南。”而徐、兖、豫、司诸州又各私断谷米，不听出境，<br>自是江北荒俭，有流亡之弊。元祖乃上书，谓宜丰俭均之。书奏见从。<br>祖思宗人文仲，位徐州刺史，封建阳县子，在政为百姓所惧。除黄门侍郎，<br>领越骑校尉，徙封随县。尝献高帝缠须绳一枚，上纳受。后卒于汝阴太守，赠徐<br>州刺史，谥襄子。<br>苏侃，字休烈，武邑人也。祖护，本郡太守。父端，州中从事。侃涉猎书传，<br>薛安都反，引侃为其府参军，使掌书记。侃自拔南归，齐高帝在淮上，便自委结。<br>高帝镇淮阴，取为冠军录事参军。时高帝在兵久见疑，乃作《塞客吟》以喻志曰：<br>宝纬紊宗，神经淡序，德晦河、晋，历宣江、楚。云雷兆壮，天山繇武。直<br>发指秦关，凝精越汉渚。秋风起，塞草衰，雕鸿思，边马悲。平原千里顾，但见<br>转蓬飞。星严海净，月澈河明，清晖映幕，素液凝庭。金笳夜厉，羽轊晨征。<br>干精潭而怅泗，枻松洲而悼情。兰含风而写艳，菊笼泉而散英。曲绕首燕之叹，<br>吹轸绝越之声。欷园琴之孤弄，想庭藿之余馨。青关望断，白日西斜，恬源靓雾，<br>垄首晖霞。戒旋鹢，跃远波。情绵绵而方远，思袅袅而遂多。粤击秦中之筑，因<br>为塞上之歌。歌曰：朝发兮江泉，日夕兮陵山。惊飚兮瀄汨，淮流兮潺湲。胡<br>埃兮云聚，楚泬兮星悬。愁墉兮思宇，恻怆兮何言。定寰中之逸鉴，审雕陵之迷<br>泉。悟樊笼之或累，怅遐心以栖玄。<br>侃达高帝此旨，更自勤厉，遂见委以府事，深被知待。桂阳之难，帝以侃为<br>平南录事，领军主，从顿新亭，使分金银赋赐将士。后为帝太尉谘议。侃事高帝<br>既久，备悉起居，乃与丘巨源撰《萧太尉记》，载帝征伐之功。封新建县侯。齐<br>台建，为黄门郎，领射声校尉，任以心膂。帝即位，侃撰《圣皇瑞命记》一卷，<br>奏之。建元元年卒，上惜之甚至，谥质侯。<br>虞忭，字景豫，会稽余姚人也。祖啸父，晋左户尚书。父秀之，黄门郎。<br>忭少以孝闻，父病不欲见人，虽子弟亦不得前，时忭年十二三，昼夜伏户外<br>问内竖消息。问未知，转呜咽流涕，如此者百余日。及亡，终丧日唯食麦饣半二<br>枚。仕宋位黄门郎。宋明帝诛山阳王休祐，至葬日，寒雪厚三尺，故人无至者，<br>唯忭一人来赴。初，齐武帝始从宦，家尚贫薄，忭数相分遗。每行必呼帝同载，<br>帝甚德之。齐建元初，为太子中庶子，累迁豫章内史。<br>忭家富于财而善为滋味，豫章王嶷盛馔享宾，谓忭曰：“肴羞有所遗不？”<br>悰曰：“何曾《食疏》有黄颔臛，恨无之。”累迁太子右率。永明八年大水，<br>百官戎服救太庙，忭朱衣乘车卤簿，于宣阳门外入行马内驱逐人，被奏见原。<br>上以悰布衣之旧，从容谓忭曰：“我当令卿复祖业。”转侍中，朝廷咸惊其美。<br>迁祠部尚书。武帝幸芳林园就悰求味，忭献粣及杂肴数十舆，太官鼎味不及也。<br>上就忭求诸饮食方。忭秘不出。上醉后体不快，忭乃献醒酒鲭鲊一方而已。<br>郁林王立，兼大匠卿，起休安陵，于陵所受局下牛酒，坐免官。隆昌元年，<br>以白衣领职。郁林废，忭窃叹曰：“王、徐遂缚袴废天子，天下岂有此理邪？”<br>延兴元年，领右军。明帝立，忭称疾不陪位。帝使尚书令王晏赍废立事示忭，以<br>忭旧人，引参佐命。忭谓晏曰：“主上圣明，公卿戮力，宁假朽老以匡赞惟新乎？<br>不敢闻命。”因恸不自胜。朝议欲纠之，仆射徐孝嗣曰：“此亦古之遗直。”众<br>议乃止。忭称疾笃还东，诏赐假百日。转给事中、光禄大夫，寻加正员常侍，卒。<br>忭性敦实，与人知识，必相存访，亲疏皆有终始，世以此称之。<br>胡谐之，豫章南昌人也。祖廉之，书侍御史。父翼之，州辟不就。谐之仕宋<br>为郡陵王左军谘议。齐武帝为江州，以谐之为别驾，委以事任。建元二年，为给<br>事中、骁骑将军。上方欲奖以贵族盛姻，以谐之家人语傒音不正，乃遣宫内四五<br>人往谐之家，教子女语。二年后，帝问曰：“卿家人语音已正未？”谐之答曰：<br>“宫人少，臣家人多，非唯不能得正音，遂使宫人顿成亻奚语。”帝大笑，遍向<br>朝臣说之。<br>永明五年，为左卫将军，加给事中。谐之风采瑰润，善自居处，兼以旧恩见<br>遇，朝士多与交游。六年，迁都官尚书。上欲迁谐之，尝从容谓曰：“江州有几<br>侍中邪？”答曰：“近世唯程道惠一人而已。”上曰：“当令有二。”后以语尚<br>书令王俭，俭意更异，乃以为太子中庶子，领左卫率。谐之有识具，每朝廷官缺<br>及应迁代，密量上所用人，皆如其言。虞悰以此称服之。<br>既居权要，多所征求。就梁州刺史范柏年求佳马，柏年患之，谓使曰：“马<br>非狗子，那可得为应无极之求。”接使人薄，使人致恨归，谓谐之曰：“柏年云，<br>胡谐是何奚狗，无厌之求。”谐之切齿致忿。时王玄邈代柏年，柏年称疾推迁不<br>时还。谐之言于帝曰：“柏年恃其山川险固，聚众欲擅一州。”及柏年下，帝欲<br>不问，谐之又言：“见兽格得而放上山。”于是赐死。十年，谐之转度支尚书，<br>领卫尉。明年卒，谥肃侯。<br>柏年本梓潼人，土断属梁州华阳郡。初为州将，刘亮使出都谘事，见宋明帝。<br>帝言次及广州贪泉，因问柏年：“卿州复有此水不？”答曰：“梁州唯有文川、<br>武乡，廉泉、让水。”又问：“卿宅在何处？”曰：“臣所居廉让之间。”帝嗟<br>其善答，因见知。历位内外，终于梁州刺史。<br>虞玩之，字茂瑶，会稽余姚人也。祖宗，晋尚书库部郎。父玫，通直常侍。<br>玩之少闲刀笔，泛涉书史。仕宋为乌程令。路太后外亲朱仁弥犯罪，玩之依法案<br>之。太后怨诉孝武，坐免官。<br>元徽中，为尚书右丞。齐高帝参政，与玩之书曰：“张华为度支尚书，事不<br>徒然。今漕藏有阙，吾贤居右丞，已觉金粟可积也。”玩之上表，陈府库钱帛，<br>器械役力，州县转多，兴用渐广，虑不支月。朝议优报之。高帝镇东府，朝廷致<br>敬，玩之为少府，犹蹑屐造席。高帝取屐亲视之，讹黑斜锐，蒵断以芒接之。<br>问曰：“卿此屐已几载？”玩之曰：“初释褐拜征北行佐买之，著已三十年，贫<br>士竟不办易。”高帝咨嗟，因赐以新屐。玩之不受。帝问其故。答曰：“今日之<br>赐，恩华俱重，但蓍簪弊席，复不可遗，所以不敢当。”帝善之。拜骁骑谘议参<br>军。霸府初开，宾客辐凑，高帝留意简接。玩之与乐安任遐俱以应对有席上之美，<br>齐名见遇。玩之迁黄门郎。<br>先时，宋世人籍欺巧，及高帝即位，敕玩之与骠骑将军傅坚意检定之。建元<br>二年，诏朝臣曰：“黄籍人之大纲，国之政端。自顷甿俗巧伪，乃至窃注爵位，<br>盗易年月，增损三状，贸袭万端。或户存而文书已绝，或人在而反托死叛，停私<br>而云隶役，身强而称六疾。此皆政之巨蠹，教之深疵。若约之以刑，则人伪已远；<br>若绥之以德，则胜残未易。诸贤并深明政体，各献嘉谋。”玩之表言便宜，多见<br>采纳。于是朝廷乃别置校籍官，置令史，限人一日得数巧，以防懈怠。既连年不<br>已，货贿潜通，百姓怨望。<br>富阳人唐宇之侨居桐庐，父祖相传图墓为业。宇之自云其家墓有王气。山中<br>得金印，转相诳惑。永明二年冬，宇之聚党，遂陷富阳。至钱唐僣号，置太子。<br>贼遂据郡，又遣伪会稽太守孙泓取山阴。时会稽太守王敬则朝正，故宇之谓可乘<br>虚而袭。泓至浦阳江，而郡丞张思祖遣浃口戍主杨休武拒战，大破之。朝廷遣禁<br>兵东讨，至钱唐，一战便散，禽斩宇之。进兵平诸郡县，台军乘胜，百姓颇被强<br>夺。军还，上闻之，收军主、前军将军陈天福弃市。天福善马槊，为诸将法，上<br>宠将也。既伏诛，内外莫不震肃。<br>玩之以久宦衰疾，上表告退，许之。玩之于人物好臧否，宋末，王俭举员外<br>郎孔逷使魏，玩之言论不相饶，逷、俭并恨之。至是，玩之东归，俭不出送，朝<br>廷无祖饯者。中丞刘休与亲知书曰：“虞公散发海隅，同古人之美，而东都之送，<br>殊不蔼蔼。”玩之归家数年卒，其后员外郎孔瑄就俭求会稽五官。俭方盥，投皂<br>荚于地曰：“卿乡俗恶，虞玩之至死烦人。”<br>刘休，字弘明，沛郡相人也。初为驸马都尉，宋明帝居藩，休为湘东国常侍，<br>不为帝所知。袭祖南乡侯。友人陈郡谢俨同丞相义宣反，休坐匿之，被系尚方。<br>孝武崩乃得出。泰始初，诸州反，休素能筮，知明帝当胜，静处不预异谋。休之<br>系尚方也，尚方令吴喜爱其才，后投吴喜，为喜辅师府录事参军。喜进之明帝，<br>得在左右，板桂阳王征北参军。<br>帝颇有好尚，尤嗜饮食。休多艺能，爰至鼎味，莫不闲解，遂见亲赏，长直<br>殿内。后宫孕者，帝使筮其男女，无不如占。帝憎妇人妒，尚书右丞劳彦远以善<br>棋见亲，妇妒伤其面，帝曰：“我为卿断之，何如？”彦远率尔从旨。其夕，遂<br>赐药杀其妻。休妻王氏亦妒，帝闻之，赐休妾，敕与王氏二十杖。令休于宅后开<br>小店，使王氏亲卖皂荚扫帚，以此辱之。其见亲如此。寻除员外郎，领辅国司马，<br>中书通事舍人，带南城令。后为都水使者，南康相。善谈政体，而在郡无异绩。<br>齐建元初，为御史中丞。顷之启言：“宋世载祀六十，历斯任者五十有三，校其<br>年月，不过盈岁。于臣叨滥，宜请骸骨。”四年，出为豫章内史，卒。<br>宋末，造指南车，高帝以休有思理，使与王僧虔对共监试。又元嘉中，羊欣<br>重王子敬正隶书，世共宗之，右军之体微轻，不复见贵。及休始好右军法，因此<br>大行云。<br>江祏，字弘业，济阳考城人也。祖遵，宁朔参军。父德驎，司徒右长史。祏<br>姑为齐高帝兄始安贞王道生妃，追谥景皇后，生齐明帝。祏少为明帝所亲，恩如<br>兄弟。明帝为吴兴，以祏为郡丞。后除通直郎，补南徐州别驾。明帝辅政，委以<br>腹心，引为骠骑谘议参军，领南平昌太守。时新立海陵，人情未服，祏每说明帝<br>以君臣大节，明帝转顾而不言。明帝胛上有赤志，常秘不传，既而祏劝帝出以示<br>人。晋寿太守王洪范罢任还，上袒示之曰：“人皆谓此是日月相，卿幸无泄之。”<br>洪范曰：“公日月在躯，如何可隐？转当言之公卿。”上大悦。会直后张伯、尹<br>瓒等屡谋窃发，祏忧虞无计，每夕辄托事外出。及明帝入纂议定，加祏宁朔将军。<br>明帝为宣城王，太史密奏图纬云：“一号当得十四年。”祏入，帝喜以示祏曰：<br>“得此复何所望。”及即位，迁守卫尉，安陆县侯。祏祖遵以后父赠金紫光禄大<br>夫，父德驎以帝舅亦赠光禄。<br>建武二年，迁左卫将军，掌甲仗廉察。四年，转太子詹事。祏以外戚亲要，<br>权冠当时。魏军南伐，明帝欲以刘暄为雍州。暄时方希内职，不愿远役，投于祏。<br>祏谓明帝曰：“昔人相暄得一州便踬，今为雍州，傥相中乎？”上默然。俄召梁<br>武帝谓曰：“今使卿为雍州，阃外一以相委。”祏既见任，遂远致饷遗，或取诸<br>王名书好物，然家行甚睦，待子侄有恩。永泰元年，明帝寝疾，转祏侍中、中书<br>令，出入殿省。及崩，遗诏转尚书左仆射，祏弟卫尉祀为侍中，皇后弟刘暄为卫<br>尉，与始安王遥光、徐孝嗣、萧坦之等辅政。诫东昏曰：“五年中汝勿厝意，过<br>此自览，勿复委人。”及即位，祏参掌选事。明帝虽顾命群臣，而意寄多在祏兄<br>弟，至是更直殿内，动止关谘。<br>永元元年，领太子詹事，刘暄迁散骑常侍、右卫将军。帝稍欲行意，徐孝嗣<br>不能夺。萧坦之虽时有异同，而祏坚意执制，帝深忌之。孝嗣谓祏曰：“主上稍<br>有异同，讵可为相乖反？”祏曰：“但以见付，必无所忧。”左右小人会稽茹法<br>珍、吴兴梅虫儿、东海祝灵勇、东冶军人俞灵韵、右卫军人丰勇之等，并为帝所<br>委任。祏常裁折之，群小切齿。帝失德既彰，祏议欲立江夏王宝玄。刘暄初为宝<br>玄郢州行事，执事过刻。有人献马，宝玄欲看之，暄曰：“马何用看。”妃索煮<br>肫，帐下谘暄，暄曰：“旦已煮鹅，不烦复此。”宝玄恚曰：“舅殊无渭阳之情。<br>”暄闻之亦不悦。至是不同祏议，欲立建安王宝寅。密谋于遥光，遥光自以年长，<br>属当鼎命，微旨动祏。祏弟祀以少主难保，劝祏立遥光。暄以遥光若立，己失元<br>舅之望，不肯同。故祏迟疑久不决。遥光大怒，遣左右黄昙庆于青溪桥道中刺杀<br>暄。昙庆见暄部伍人多，不敢发。事觉，暄告祏谋，帝处分收祏兄弟。祀时直在<br>殿内，疑有异，遣信报祏曰：“刘暄似有谋，今作何计？”祏曰：“政当静以镇<br>之。”俄而召祏入见，停中书省。先是，直斋袁文旷以王敬则勋当封，祏执不与。<br>帝使文旷取祏，以刀环筑其心，曰：“复能夺我封不？”祏、祀同日见杀。祏任<br>寄虽重，而不忘财利，论者以此少之。祏等既诛，帝恣意游走，单骑奔驰，谓左<br>右曰：“祏常禁吾骑马，小子若在，吾岂能得此？”因问祏亲亲余谁，答曰：<br>“江祥今犹在也”。乃于马上作敕，赐祥死。<br>祀字景昌，历位晋安王镇北长史，南东海太守，行府州事。祀弟禧，早卒，<br>有子廞，字伟卿，年十二，闻收至，谓家人曰：“伯既如此，无心独存。”赴井<br>死。<br>刘暄，字士穆，彭城人。及闻祏等戮，眠中大惊，投出户外。问左右：“收<br>至未？”良久意定，还坐，大悲曰：“不念江，行自痛也。”遥光事起，以讨暄<br>为名。事平，暄迁领军将军，封平都县侯。其年，茹法珍、梅虫儿、徐世标谮暄<br>有异志。帝曰：“领军是我舅，岂应有此？”世标曰：“明帝是武帝同堂，恩遇<br>如此，尚灭害都尽，舅复焉可信。”乃诛之。暄为人性软弱，当轴居政，每事让<br>江祏，群弟不得进官。死之日，皆怨之。和帝中兴元年，赠祏卫将军，暄散骑常<br>侍、抚军将军，并开府仪同三司，祀散骑常侍、太常卿。<br>论曰：“君老不事太子”，义烈之遗训也，欲夫专心所奉，在节无二。伯玉<br>始遵其事，旋及诛夷，有以验“行之惟艰”，且知齐武之非弘量矣。高帝作牧淮、<br>兖，将兴霸业，崔、苏睹微知著，自同奔走。虞忭笥饵之恩，谐之心腹之寄，并<br>得攀光日月，亦各时运之所跻乎？玩之臧否之尤，著在悬车之日，是知嗣宗所诫，<br>盖亦远有致乎！江祏立辟非时，竟蹈龙逢之血，“人之多僻”，盖诗人所深惧也。<br><hr>
