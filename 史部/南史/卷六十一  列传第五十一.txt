<h4>《史部·南史·卷六十一  列传第五十一》<b class="x">作者：李延寿</b></h4>
<br>○陈伯之陈庆之（子昕暄）兰钦<br>陈伯之，济阴睢陵人也。年十三四，好著獭皮冠，带刺刀，候邻里稻熟，辄<br>偷刈之。尝为田主所见，呵之曰：“楚子莫动！”伯之曰：“君稻幸多，取一担<br>何苦？”田主将执之。因拔刀而进，曰：“楚子定何如！”田主皆反走，徐担稻<br>而归。及年长，在钟离数为劫盗，尝援面觇人船，船人斫之，获其左耳。后随乡<br>人车骑将军王广之，广之爱其勇，每夜卧下榻，征伐常将自随。频以战功，累迁<br>骠骑司马，封鱼复县伯。<br>梁武起兵，东昏假伯之节，督前驱诸军事、豫州刺史，转江州，据寻阳以拒<br>梁武。郢城平，武帝使说伯之，即以为江州刺史。子武牙为徐州刺史。伯之虽受<br>命，犹怀两端。帝及其犹豫逼之，伯之退保南湖，然后归附，与众军俱下。建康<br>城未平，每降人出，伯之辄唤与耳语。帝疑其复怀翻覆，会东昏将郑伯伦降，帝<br>使过伯之，谓曰：“城中甚忿卿，欲遣信诱卿，须卿降，当生割卿手脚。卿若不<br>降，复欲遣刺客杀卿。”伯之大惧，自是无异志矣。城平，封丰城县公，遣之镇。<br>伯之不识书，及还江州，得文牒辞讼，唯作大诺而已。有事，典签传口语，与夺<br>决于主者。<br>伯之与豫章人邓缮、永兴人戴承忠并有旧，缮经藏伯之息免祸，伯之尤德之。<br>及在州，用缮为别驾，承忠为记室参军。河南褚緭，都下之薄行者，武帝即位，<br>频造尚书范云。云不好緭，坚拒之。緭益怒，私语所知曰：“建武以后，草<br>泽底下悉成贵人，吾何罪而见弃？今天下草创，丧乱未可知。陈伯之拥强兵在江<br>州，非代来臣，有自疑之意。且复荧惑守南斗，讵非为我出？今者一行，事若无<br>成，入魏，何减作河南郡！”于是投伯之书佐王思穆事之，大见亲狎。及伯之乡<br>人朱龙符为长流参军，并乘伯之愚暗，恣行奸险。伯之子武牙，时为直阁将军，<br>武帝手疏龙符罪，亲付武牙，武牙封示伯之；帝又遣代江州别驾邓缮，伯之并不<br>受命，曰：“龙符健儿，邓缮在事有绩。台所遣别驾，请以为中从事。”缮于是<br>日夜说伯之云：“台家府库空竭，无复器仗，三仓无米。此万世一时，机不可失。”<br>緭、承忠等每赞成之。伯之谓缮：“今段启卿，若复不得，便与卿共下。”使<br>反，武帝敕部内一郡处缮。伯之于是集府州佐史，谓曰：“奉齐建安王教，率江<br>北义勇十万已次六合，见使以江州见力运粮速下。我荷明帝厚恩，誓以死报。”<br>使緭诈为萧宝寅书以示僚佐，于听事前为坛，杀牲以盟。伯之先歃，长史以下<br>次第歃。緭说伯之：“今举大事，宜引人望。程元冲不与人同心；临川内史王<br>观，僧虔之孙，人身不恶，可召为长史，以代元冲。”伯之从之，仍以緭为寻<br>阳太守，承忠辅义将军，龙符豫州刺史。豫章太守郑伯伦起郡兵拒守。程元冲既<br>失职，于家合率数百人，使伯之典签吕孝通、戴元则为内应。伯之每旦常作伎，<br>日晡辄卧，左右仗身皆休息。元冲因其解弛，从北门入，径至听事前。伯之闻叫，<br>自率出荡。元冲力不能敌，走逃庐山。伯之遣使还报武牙兄弟，武牙等走盱眙，<br>盱眙人徐文安、庄兴绍、张显明邀击之，不能禁，反见杀。武帝遣王茂讨伯之，<br>败走，间道亡命出江北，与子武牙及褚緭俱入魏。魏以伯之为使持节、散骑常<br>侍、都督淮南诸军事、平南将军、光禄大夫、曲江县侯。<br>天监四年，诏太尉临川王宏北侵，宏命记室丘迟私与之书曰：<br>陈将军足下无恙，幸甚，幸甚。将军勇冠三军，才为世出。弃燕雀之毛羽，<br>慕鸿鹄以高翔。昔因机变化，遭遇时主，立功立事，开国称孤，朱轮华毂，拥旄<br>万里，何其壮也！如何一旦为奔亡之虏，闻鸣镝而股战，对穹庐以屈膝，又何劣<br>邪？寻君去就之际，非有他故，直以不能内审诸己，外受流言，沉迷猖厥，以至<br>于此。<br>圣朝赦罪责功，弃瑕录用，推赤心于天下，安反侧于万物，此将军之所知，<br>非假仆一二谈也。昔朱鲔涉血于友于，张绣剚刃于爱子，汉主不以为疑，魏君<br>待之若旧。况将军无昔人之罪，而勋重于当代。夫迷途知反，往哲是与，不远而<br>复，先典攸高。主上屈法申恩，吞舟是漏；将军松柏不翦，亲戚安居。高堂未倾，<br>爱妾尚在。悠悠尔心，亦何可言！当今功臣名将，雁行有序。佩紫怀黄，赞帷幄<br>之谋；乘轺建节，奉疆场之任。并刑马作誓，传之子孙。将军独靦颜借命，驱驰<br>毡裘之长，宁不哀哉！<br>夫以慕容超之强，身送东市，姚泓之盛，面缚西都。故知霜露所均，不育异<br>类；姬汉旧邦，无取杂种。北虏僎号中原，多历年所，恶积祸盈，理至焦烂。<br>况伪孽昏狡，自相夷戮，部落携离，酋豪猜贰。方当系颈蛮邸，县首藁街。而将<br>军鱼游于沸鼎之中，燕巢于飞幕之上，不亦惑乎！<br>暮春三月，江南草长，杂花生树，群莺乱飞。见故国之旗鼓，感生平于畴日，<br>抚纟玄登陴，岂不怆恨？所以廉公之思赵将，吴子之泣西河，人之情也，将军独<br>无无情哉？想早励良规，自求多福。当今皇帝盛明，天下安乐，白环西献，楛<br>矢东来，夜郎、滇池，解辫请职，朝鲜、昌海，蹶角受化。唯北狄野心，崛强沙<br>塞之间，欲延岁月之命耳。中军临川殿下，明德茂亲，总兹戎重，方吊人洛汭，<br>伐罪秦中，若遂不改，方思仆言。聊布往怀，君其详之。<br>伯之得书，乃于寿阳拥众八千归降。武牙为魏人所杀。伯之既至，以为平北<br>将军、西豫州刺史、永新县侯。未之任，复为骁骑将军，又为太中大夫。久之，<br>卒于家。其子犹有在魏者。褚緭在魏，魏人欲用之。魏元会，緭戏为诗曰：<br>“帽上著笼冠，袴上著朱衣，不知是今是，不知非昔非。”魏人怒，出为始平太<br>守。日日行猎，堕马而死。<br>陈庆之，字子云，义兴国山人也。幼随从梁武帝。帝性好棋，每从夜至旦不<br>辍，等辈皆寐，唯庆之不寝，闻呼即至，甚见亲赏。从平建邺，稍为主书，散财<br>聚士，恒思立效。除奉朝请。<br>普通中，魏徐州刺史元法僧于彭城求入内附，以庆之为武威将军，与胡龙牙、<br>成景俊率诸军应接。还除宣猛将军、文德主帅，仍率军送豫章王综入镇徐州。魏<br>遣安丰王元延明、临淮王元彧率众十万来拒。延明先遣其别将丘大千观兵近境，<br>庆之击破之。后豫章王弃军奔魏，庆之乃斩关夜退，军士获全。普通七年，安西<br>将军元树出征寿春，除庆之假节、总知军事。魏豫州刺史李宪，遣其子长钧别筑<br>两城相拒，庆之攻拔之，宪力屈遂降，庆之入据其城。转东宫直阁。<br>大通元年，隶领军曹仲宗伐涡阳，魏遣常山王元昭等东援，前军至驼涧，去<br>涡阳四十里。韦放曰：“贼锋必是轻锐，战捷不足为功；如不利，沮我军势，不<br>如勿击。”庆之曰：“魏人远来，皆已疲倦，须挫其气，必无不败之理。”于是<br>与麾下五百骑奔击，破其前军，魏人震恐。庆之还共诸将连营西进，据涡阳城，<br>与魏相持，自春至冬，各数十百战。师老气衰，魏之援兵复欲筑垒于军后。仲宗<br>等恐腹背受敌，谋退。庆之杖节军门，曰：“须虏围合，然后与战；若欲班师，<br>庆之别有密敕。”仲宗壮其计，乃从之。魏人掎角作十三城，庆之陷其四垒。九<br>城兵甲犹盛，乃陈其俘馘，鼓譟攻之，遂奔溃，斩获略尽，涡水咽流。诏以涡<br>阳之地置西徐州。众军乘胜前顿城父。武帝嘉焉，手诏慰勉之。<br>大通初，魏北海王元颢来降，武帝以庆之为假节、飚勇将军，送颢还北。颢<br>于涣水即魏帝号，授庆之前军大都督。自铚县进，遂至睢阳。魏将丘大千有众<br>七万，分筑九垒以拒。庆之自旦至中，攻陷其三，大千乃退。<br>时魏济阴王元晖业率羽林庶子二万人来救梁、宋，进屯考城。庆之攻陷其城，<br>禽晖业，仍趣大梁。颢进庆之徐州刺史、武都郡王，仍率众而西。魏左仆射杨昱<br>等率御仗羽林宗子庶子众七万，据荥阳拒颢，兵强城固。魏将元天穆大军复将至，<br>先遣其骠骑将军尔朱兆、骑将鲁安等援杨昱，又遣右仆射尔朱世隆、西荆州刺史<br>王罢据虎牢。时荥阳未拔，士众皆恐。庆之乃解鞍秣马，宣喻众曰：“我等才有<br>七千，贼众四十余万。今日之事，义不图存，须平其城垒，一鼓悉使登城。”壮<br>士东阳宋景休、义兴鱼天愍逾堞而入，遂克之。俄而魏阵外合，庆之率精兵三千<br>大破之。鲁安于阵乞降，天穆、兆单骑获免。进赴虎牢，尔朱世隆弃城走。魏孝<br>庄出居河北。其临淮王彧、安丰王延明率百僚备法驾迎颢入洛阳宫，御前殿，改<br>元大赦。颢以庆之为车骑大将军。魏上党王元天穆又攻拔大梁，分遣王老生、费<br>穆据虎牢，刁宣、刁双入梁、宋，庆之随方掩袭，并降，天穆与十余骑北度河。<br>庆之麾下悉著白袍，所向披靡。先是洛中谣曰：“名军大将莫自牢，千兵万马避<br>白袍。”自发铚县至洛阳，十四旬平三十二城，四十七战，所向无前。初，魏<br>庄帝单骑度河，宫卫嫔侍无改于常。颢既得志，荒于酒色，不复视事，与安丰、<br>临淮计将背梁，以时事未安，且资庆之力用。庆之心知之，乃说颢曰：“今远来<br>至此，未伏尚多，宜启天子，更请精兵；并勒诸州有南人没此者，悉须部送。”<br>颢欲从之，元延明说颢曰：“庆之兵不出数千，已自难制，今更增其众，宁肯为<br>用？魏之宗社，于斯而灭。”颢由是疑庆之，乃密启武帝停军。洛下南人不出一<br>万，魏人十倍。军副马佛念言于庆之曰：“勋高不赏，震主身危，二事既有，将<br>军岂得无虑？今将军威震中原，声动河塞，屠颢据洛，则千载一时。”庆之不从。<br>颢前以庆之为徐州刺史，因求之镇，颢心惮之，遂不遣。魏将尔朱荣、尔朱世隆、<br>元天穆、尔朱兆等众号百万，挟魏帝来攻颢。颢据洛阳六十五日，凡所得城一时<br>归魏。庆之度河守北中郎城。三日十一战，伤杀甚众。荣将退还，时有善天文人<br>刘灵助谓荣曰：“不出十日，河南大定。”荣乃为筏济自硖石，与颢战于河桥。<br>颢大败，走至临颍被禽，洛阳复入魏。庆之马步数千结阵东反，荣亲自来追，军<br>人死散。庆之乃落须发为沙门，间行至豫州，州人程道雍等潜送出汝阴。至都，<br>仍以功除右卫将军，封永兴侯。<br>出为北兖州刺史、都督缘淮诸军事。会有祆贼沙门僧强自称为帝，土豪蔡伯<br>宠起兵应之，攻陷北徐州。诏庆之讨焉。庆之斩伯宠、僧强，传其首。中大通二<br>年，除南北司二州刺史，加都督。庆之至镇，遂围县瓠，破魏颍州刺史娄起、扬<br>州刺史是玄宝于溱水。又破行台孙腾、豫州刺史尧雄、梁州刺史司马恭于楚城。<br>罢义阳镇兵，停水陆转运，江湘诸州并得休息。开田六千顷，二年之后，仓廪充<br>实。又表省南司州，复安陆郡，置上明郡。大同二年，魏遣将侯景攻下楚州，执<br>刺史桓和。景仍进军淮上，庆之破之。时大寒雪，景弃辎重走。是岁豫州饥，庆<br>之开仓振给，多所全济。州人李升等八百人表求树碑颂德，诏许焉。五年卒，谥<br>曰武。庆之性祗慎，每奉诏敕，必洗沐拜受。俭素不衣纨绮，不好丝竹。射不穿<br>札，马非所便，而善抚军士，能得其死力。长子昭嗣。<br>梁世寒门达者，唯庆之与俞药，药初为武帝左右，帝谓曰：“俞氏无先贤，<br>世人云‘俞钱’，非君子所宜，改姓喻。”药曰：“当令姓自于臣。”历位云旗<br>将军，安州刺史。<br>庆之第五子昕，字君章，七岁能骑射。十二随父入洛，遇疾还都，诣鸿胪卿<br>朱异。异访北间事，昕聚土画城，指麾分别，异甚奇之。庆之在县瓠，魏骁将尧<br>雄子宝乐特为敢勇，求单骑校战，昕跃马直趣宝乐，雄即溃散，后为临川太守。<br>太清二年，侯景围历阳，敕召昕还。昕启云：“采石急须重镇，王质水军轻弱，<br>恐虏必济。”乃板昕为云骑将军代质，未及下渚，景已度江，为景所禽。令收集<br>部曲将用之，昕誓而不许。景使其仪同范桃棒严禁之，昕因说桃棒，令率所领归<br>降，袭杀王伟、宋子仙。桃棒许之。遂立盟射城中，遣昕夜缒而入。武帝大喜，<br>敕即受降。简文迟疑，累日不决。外事泄，昕弗之知，犹依期而下。景邀得之，<br>逼昕令更射书城中，云“桃棒且轻将数十人先入”。景欲裹甲随之。昕不从，遂<br>见害。<br>少弟暄，学不师受，文才俊逸。尤嗜酒，无节操，遍历王公门，沉湎喧譊，<br>过差非度。其兄子秀，常忧之，致书于暄友人何胥，冀以讽谏。暄闻之，与秀书<br>曰：<br>旦见汝书与孝典，陈吾饮酒过差。吾有此好五十余年，昔吴国张长公亦称耽<br>嗜，吾见张时，伊已六十，自言引满大胜少年时。吾今所进亦多于往日。老而弥<br>笃，唯吾与张季舒耳。吾方与此子交欢于地下，汝欲夭吾所志邪？昔阮咸、阮籍<br>同游竹林，宣子不闻斯言。王湛能玄言巧骑，武子呼为痴叔。何陈留之风不嗣，<br>太原之气岿然，翻成可怪！<br>吾既寂漠当世，朽病残年，产不异于颜原，名未动于卿相，若不日饮醇酒，<br>复欲安归？汝以饮酒为非，吾以不饮酒为过。昔周伯仁度江，唯三日醒，吾不以<br>为少；郑康成一饮三百杯，吾不以为多。然洪醉之后，有得有失。成厮养之志，<br>是其得也；使次公之狂，是其失也。吾常譬酒之犹水，亦可以济舟，亦可以覆舟。<br>故江谘议有言：“酒犹兵也，兵可千日而不用，不可一日而不备。酒可千日而不<br>饮，不可一饮而不醉。”美哉江公！可与共论酒矣。汝惊吾堕马侍中之门，陷池<br>武陵之第，遍布朝野，自言焦悚。“丘也幸，苟有过，人必知之”。吾生平所愿，<br>身没之后，题吾墓云“陈故酒徒陈君之神道”。若斯志意，岂避南征之不复，贾<br>谊之恸哭者哉！何水曹眼不识杯铛，吾口不离瓢杓，汝宁与何同日而醒，与吾同<br>日而醉乎？政言其醒可及，其醉不可及也。速营糟丘，吾将老焉。尔无多言，非<br>尔所及。<br>暄以落魄不为中正所品，久不得调。陈天康中，徐陵为吏部尚书，精简人物，<br>缙绅之士皆响慕焉。暄以玉帽簪插髻，红丝布裹头，袍拂踝，靴至膝，不陈爵里，<br>直上陵坐。陵不之识，命吏持下。暄徐步而出，举止自若，竟无怍容。作书谤陵，<br>陵甚病之。后主之在东宫，引为学士。及即位，迁通直散骑常侍，与义阳王叔达、<br>尚书孔范、度支尚书袁权、侍中王瑳、金紫光禄大夫陈褒、御史中丞沈瓘、散<br>骑常侍王仪等恒入禁中陪侍游宴，谓为狎客。暄素通脱，以俳优自居，文章谐谬，<br>语言不节，后主甚亲昵而轻侮之。尝倒县于梁，临之以刃，命使作赋，仍限以晷<br>刻。暄援笔即成，不以为病，而慠弄转甚。后主稍不能容，后遂搏艾为帽，加<br>于其首，火以爇之，然及于发，垂泣求哀，声闻于外而弗之释。会卫尉卿柳庄在<br>坐，遽起拨之，拜谢曰：“陈暄无罪，臣恐陛下有玩人之失，辄矫赦之。造次之<br>愆，伏待刑宪。”后主素重庄，意稍解，敕引暄出，命庄就坐。经数日，暄发悸<br>而死。<br>兰钦，字休明，中昌魏人也。幼而果决，矫捷过人。宋末随父子云在洛阳，<br>恒于市骗橐驼。后子云还南，梁天监中，以军功至冀州刺史。钦兼文德主帅，征<br>南中五郡诸洞反者，所至皆平。<br>钦有谋略，勇决善战，步行日二百里，勇武过人。善抚驭，得人死力。以军<br>功封安怀县男。累迁都督、梁、南秦二州刺史，进爵为侯。征梁、汉，事平，进<br>号智武将军。改授都督、衡州刺史。未及赴职，会西魏攻围南郑，梁州刺史杜怀<br>宝来请救，钦乃大破魏军，追入斜谷，斩获略尽。魏相安定公遣致马二千疋，请<br>结邻好。钦百日之中再破魏军，威振邻国。诏加散骑常侍，仍令赴职。经广州，<br>因破俚帅陈文彻兄弟，并禽之。至衡州，进号平南将军，改封曲江县公。在州有<br>惠政，吏人诣阙请立碑颂德，诏许焉。后为广州刺史。前刺史新渝侯映之薨，南<br>安侯恬权行州事，冀得即真。及闻钦至岭，厚货厨人，涂刀以毒，削瓜进之，钦<br>及爱妾俱死。帝闻大怒，槛车收恬，削爵土。<br>钦子夏礼，侯景至历阳，率其部曲邀景，兵败死之。<br>论曰：陈伯之虽轻狡为心，而勇劲自立，其累至爵位，盖有由焉。及丧乱既<br>平，去就不已，卒得其死，亦为幸哉。庆之初同燕雀之游，终怀鸿鹄之志，及乎<br>一见任委，长驱伊、洛。前无强阵，功靡坚城，虽南风不竞，晚致倾覆，其所克<br>捷，亦足称之。兰钦战有先鸣，位非虚受，终逢鸩毒，唯命也夫。<br><hr>
