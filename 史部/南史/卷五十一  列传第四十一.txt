<h4>《史部·南史·卷五十一  列传第四十一》<b class="x">作者：李延寿</b></h4>
<br>◎梁宗室上<br>○吴平侯景（子励劝勔勃弟昌昂昱）长沙宣武王懿（子业孙<br>孝俨业弟藻猷猷子韶骏猷弟朗明）永阳昭王敷衡阳宣王畅桂阳<br>简王融（子象象子慥）临川静惠王宏（子正仁正义正义弟正德正德<br>子见理正德弟正则正则弟正立正立子贲正立弟正表正表弟正信）<br>吴平侯景，字子照，梁武帝从父弟也。祖道赐，以礼让称，居乡有争讼，专<br>赖平之，又周其疾急，乡里号曰“墟王”。皆窃言曰“其后必大”。仕宋终于书<br>侍御史，齐末追赠左光禄大夫。三子：长曰尚之，次曰文帝，次曰崇之。尚之敦<br>厚有器业，为司徒建安王中兵参军，一府称为长者。迁步兵校尉，卒官。梁天监<br>初，追谥曰文宣侯。子灵钧，仕齐为广德令。武帝起兵，行会稽郡事。顷之，卒。<br>追封东昌县侯。子謇嗣。崇之仕齐，官至东阳太守，以干能显，政尚严厉。永明<br>中，钱唐唐瑀之反，别众破东阳，崇之遇害。天监初，追谥忠简侯。景，崇之子<br>也。八岁，随父在郡，居丧以毁闻。及长好学，才辩有识断。仕齐为永宁令，政<br>为百城最。永嘉太守范述曾居郡，号称廉平，雅服景为政，乃榜郡门曰：“诸县<br>有疑滞者，可就永宁令决。”以疾去官。永嘉人胡仲宣等千人诣阙表请景为郡，<br>不许。永元二年，以长沙宣武王懿勋，除步兵校尉。是冬，懿遇害，景亦逃难。<br>武帝起兵，以景行南兖州事。时天下未定，沔北伧楚，各据坞壁。景示以威<br>信，渠帅相率面缚请罪，旬日境内皆平。武帝践阼，封吴平县侯，南兖州刺史，<br>加都督。诏景母毛氏为国太夫人，礼如王国太妃，假金章紫绶。景居州清恪，有<br>威裁，明解吏职，文案无壅，下不敢欺，吏人畏敬如神。会年荒，计口振恤，又<br>为饘粥于路以赋之，死者给棺具，人甚赖焉。天监七年，为左骁骑将军，兼领<br>军将军。领军管天下兵要。宋孝建以来，制局用事，与领军分权，典事以上皆得<br>呈奏，领军垂拱而已。及景在职峻切，官曹肃然，制局监皆近幸，颇不堪命，以<br>是不得久留中。寻出为宁蛮校尉、雍州刺史，加都督。八年，魏荆州刺史元志攻<br>潺沟，驱迫群蛮，群蛮悉度汉水来降。议者以为蛮累为边患，可因此除之。景曰：<br>“穷来归我，诛之不祥；且魏人来侵，每为矛楯，若悉诛蛮，则魏军无碍，非<br>长策也。”乃开樊城受降，因命司马朱思远、宁蛮长史曹义宗、中兵参军孟惠俊<br>击志于潺沟，大破之。景初到州，省除参迎羽仪器服，不得烦扰吏人。修葺城垒，<br>申警边备，理辞讼，劝农桑。郡县皆改节自励，州内清静，抄盗绝迹。十三年，<br>复为领军将军，直殿省，知十州损益事，月加禄五万。景为人雅有风力，长于辞<br>令。其在朝廷，为众所瞻仰。于武帝虽属为从弟，而礼寄甚隆，军国大事皆与议<br>决。十五年，加侍中。及太尉、扬州刺史临川王宏坐法免，诏景以安右将军临扬<br>州，置佐史，即宅为府。景越亲居扬州，固让至于涕泣，帝弗许。在州尤称明断，<br>符教严整。有田舍老姥诉得符，还至县，县吏未即发，姥语曰：“萧监州符如火，<br>汝手何敢留之！”其为人所畏敬如此。<br>迁都督、郢州刺史。将发，帝幸建兴苑饯别，为之流涕。在州复有能名。齐<br>安、竟陵郡接魏界，多盗贼，景移书告示，魏即禁坞戍保境，不复侵略。卒于州，<br>赠开府仪同三司，谥曰忠。子励。<br>励，字文约，弱不好弄，喜愠不形于色。位太子洗马，母忧去职，殆不胜丧。<br>每一思至，必徒步之墓。或遇风雨，仆卧中路，坐地号恸，起而复前，家人不能<br>禁。景特所钟爱，曰：“吾百年后，其无此子乎。”使左右节哭。服阕，除太子<br>中舍人。景薨于郢镇。或以路远，秘其凶问，以疾渐为辞。励乃奔波，届于江夏，<br>不进水浆者七日。庐于墓所，亲友隔绝。会叔父昙下诏狱，励乃率昆弟群从，同<br>诣大理，虽门生故吏，莫能识之。后袭封吴平侯，对扬王人，悲恸呜咽，傍人亦<br>为陨涕。除淮南太守，以善政称。迁宣城内史，郡多猛兽，常为人患，及励在任，<br>兽暴为息。又迁豫章内史，道不拾遗，男女异路。徙广州刺史，去郡之日，吏人<br>悲泣，数百里中，舟乘填塞，各赍酒肴以送励。励人为纳受，随以钱帛与之。至<br>新淦县岓山村，有一老姥以盘擎鳟鱼，自送舟侧奉上之，童儿数十人入水扳舟，<br>或歌或泣。广州边海，旧饶，外国舶至，多为刺史所侵，每年舶至不过三数。及<br>劢至，纤毫不犯，岁十余至。俚人不宾，多为海暴，励征讨所获生口宝物，军赏<br>之外，悉送还台。前后刺史皆营私蓄，方物之贡，少登天府。自励在州，岁中数<br>献，军国所须，相继不绝。武帝叹曰：“朝廷便是更有广州。”有诏以本号还朝，<br>而江西俚帅陈文彻出寇高要，又诏励重申蕃任。未几，文彻降附。励以南江危险，<br>宜立重镇，乃表台于高凉郡立州。敕仍以为高州，以西江督护孙固为刺史。征为<br>太子左卫率。励性率俭，而器度宽裕，左右尝将羹至胸前翻之，颜色不异，徐呼<br>更衣。聚书至三万卷，披玩不倦，尤好《东观汉记》，略皆诵忆。刘显执卷策励，<br>酬应如流，乃至卷次行数亦不差失。少交结，唯与河东裴子野、范阳张缵善。卒<br>于道，赠侍中，谥曰光侯。励弟劝。<br>劝，字文肃，少以清静自立，封西乡侯，位南康内史，太舟卿。大宝元年，<br>与南康王会理谋诛侯景，事发遇害。劝弟勔。<br>勔，字文祗，封东乡侯，位太子洗马，及劝同见害。<br>勔弟勃，位定州刺史，封曲江乡侯。太宝初，广州刺史元景仲将谋应侯景，<br>西江督护陈霸先攻景仲，迎勃为刺史。时湘东王绎在荆州，虽承制授职，力不能<br>制，遂从之。勃乃镇岭南，为广州刺史。后江表定，以王琳代为广州，以勃为晋<br>州刺史。魏克江陵，勃复据广州。敬帝承制，加司徒。绍泰中，为太尉，寻进为<br>太保。及陈武禅代之际，举兵不从。寻败，遇害。<br>昌，字子建，景弟也。位衡州刺史。性好酒，在州每醉，径出人家，或独诣<br>草野，刑戮颇无期度，醉时所杀，醒或求焉，亦无悔也。累迁兼宗正卿，屡为有<br>司所劾。久留都，忽忽不乐，遂纵酒虚悸。在石头东斋，引刀自刺而卒。弟昂。<br>昂，字子明，位轻车将军，监南兖州。初，兄景再为兖州，德惠在人，及昂<br>来代，时人方之冯氏。征为琅邪、彭城二郡太守。时有女子年二十许，散发黄衣，<br>在武窟山石室中，无所修行，唯不甚食。或出人间，时饮少酒，鹅卵一两枚，人<br>呼为圣姑。就求子往往有效，造者充满山谷。昂呼问无所对，以为袄惑，鞭之二<br>十。创即差，失所在。中大通元年，为领军将军。久之，封湘阴侯，出为江州刺<br>史。卒，谥曰恭侯。<br>昂弟昱，字子真，少而狂狷，不拘礼度，异服危冠，交游冗杂。尤善屠牛，<br>业以为常。于宅内酤酒。好骑射。历位中书侍郎。每求试边州，武帝以其轻脱无<br>威望，抑而不许。迁给事黄门侍郎，上表请自解，帝手诏责之，坐免官。因此杜<br>门绝朝觐。普通五年，坐于宅内铸钱，为有司所奏，下廷尉，得免死，徙临海郡。<br>行至上虞，有敕追还，令受菩萨戒。既至，恂恂尽礼，改意蹈道，持戒又精洁。<br>帝甚嘉之。<br>以为晋陵太守，下车励名迹，除烦苛，明法宪，严于奸吏，旬日之间，郡中<br>大安。俄而暴卒，百姓行号巷哭，市里为之諠沸，设祭奠于郡庭者四百余人。<br>田舍有妇女夏氏年百余岁，扶曾孙出郡，悲泣不自胜。其惠化所感如此。百姓相<br>率为立庙建碑，以纪其德，又诣都表求赠谥。诏赠湘州刺史，谥曰恭子。<br>文帝十男：张皇后生长沙宣武王懿、永阳昭王敷、武帝、衡阳宣王畅。李太<br>妃生桂阳简王融。融为东昏所害，敷、畅齐建武中卒，武帝践阼，并追封郡王。<br>陈太妃生临川靖惠王宏、南平元襄王伟。吴太妃生安成康王秀、始兴忠武王憺。<br>费太妃生鄱阳忠烈王恢。<br>长沙宣武王懿，字元达，文帝长子也。少有令誉，解褐齐安南邵陵王行参军，<br>袭爵临湘县侯。历位晋陵太守，以善政称。永明末，为梁、南秦二州刺史，加督。<br>是岁，魏军入汉中，遂围南郑。懿随机拒击，乃解围遁去。又遣氐帅杨元秀攻取<br>魏历城等六戍。魏人震惧，边境遂宁。永元二年，裴叔业据豫州反，懿以豫州刺<br>史领历阳、南谯二郡太守讨之，叔业惧，遂降魏。武帝时在雍州，遣典签赵景悦<br>说懿兴晋阳之甲，诛君侧之罪。懿不答。既而平西将军崔慧景入寇，奉江夏王宝<br>玄围台城，齐室大乱，驰信召懿。懿时方食，投箸而起，率锐卒三千人入援。武<br>帝驰遣虞安福下，都说懿曰：“诛贼之后，则有不赏之功，当明君贤主，尚或难<br>立；况于乱朝，何以自免？若贼灭之后，仍勒兵入宫，行伊、霍故事，此万世一<br>时。若不欲尔，便放表还历阳，托以外拒为事，则威振内外，谁敢不从？一朝放<br>兵，受其厚爵，高而无人，必生后悔。”长史徐曜甫亦苦劝，并不从。慧景遣其<br>子觉来拒，懿击大破之，乘胜而进，慧景众溃，追斩之。授中书令、都督征讨水<br>陆诸军事。时东昏肆虐，茹法珍、王咺之等执政，宿臣旧将，并见诛夷。懿既<br>勋高，独居朝右，深为法珍等所惮。乃说东昏，将加酷害。徐曜甫知之，密具舟<br>江渚，劝令西奔。懿不从，曰：“古皆有死，岂有叛走中书令邪？”寻见留省赐<br>药，与弟融俱殒。谓使者曰：“家弟在雍，深为朝廷忧之。”中兴元年，赠司徒。<br>宣德太后临朝，改赠太傅。天监元年，追崇丞相，封长沙郡王，谥曰宣武。给九<br>旒鸾辂、黄屋左纛，葬礼依晋安平王故事。<br>懿名望功业素重，武帝本所崇敬。帝以天监元年四月丙寅即位，是日即见褒<br>崇。戊辰，乃始赠第二兄敷、第四弟畅、第五弟融。至五月，有司方奏追皇考皇<br>妣尊号，迁神主于太庙。帝不亲奉，命临川王宏侍从。七月，帝临轩，遣兼太尉、<br>散骑常侍王份奉策上太祖文皇帝、献皇后及德皇后尊号。既先卑后尊，又临轩命<br>策，识者颇致讥议焉。<br>懿子业，字静旷，幼而明敏，仕齐为太子舍人。宣武之难，与二弟藻、象俱<br>逃匿于王严秀家。东昏知之，收严秀付建康狱，考掠备极，乃以钳拔手爪，至死<br>不言，竟以免祸。天监二年，袭封长沙王，历位秘书监，侍中，都督南兖州刺史。<br>运私邸米，僦人作甓以砌城，武帝善之。徙湘州，尤著善政。零陵旧有二猛兽为<br>暴，无故相枕而死。郡人唐睿见猛兽傍一人曰：“刺史德感神明，所以两猛兽自<br>毙。”言讫不见，众并异之。<br>业性敦笃，所在留意。普通四年，为侍中、金紫光禄大夫。薨，谥曰元王。<br>文集行于世。子孝俨嗣。<br>孝俨，字希庄，射策甲科，除秘书郎、太子舍人。从幸华林园，于坐献《相<br>风乌》、《华光殿》、《景阳山》等颂，其文甚美，帝深赏异之。薨，谥曰章。<br>子褷嗣。业弟藻。<br>藻，字靖艺，仕齐位著作佐郎。天监元年，封西昌县侯，为益州刺史。时邓<br>元起在蜀，自以有克刘季连功，恃宿将，轻少藻。藻怒，乃杀之。既天下草创，<br>边徼未安，州人焦僧护聚众数万，据郫、繁作乱。藻年未弱冠，集僚佐议，欲自<br>击之。或陈不可，藻大怒，斩之阶侧。乃乘平肩舆，巡行贼垒。贼聚弓乱射，矢<br>下如雨，从者举盾御箭，又命除之，由此人心大安，贼乃夜遁。藻命骑追击，平<br>之。九年，征为太子中庶子。初，邓元起之在蜀也，崇于聚敛，财货山积。金玉<br>珍帛为一室，名为内藏；绮谷锦罽为一室，号曰外府。藻以外府赐将帅，内藏归<br>王府，不有私焉。及是还朝，轻装就路。再迁侍中。藻性谦退，不求闻达，善属<br>文，尤好古体。自非公宴，未尝妄有所为，纵有小文，成辄弃本。历雍、兖二州<br>刺史。频莅州镇，人吏咸称之。推善下人，常如弗及。普通六年，为军师将军，<br>与西丰侯正德北侵涡阳，辄班师，为有司奏，免官削爵土。八年，复封爵。中大<br>通三年，为中军将军，太子詹事，出为丹阳尹。帝每称其小字，叹曰：“子弟并<br>如迦叶，吾复何忧？”入为尚书左仆射，加侍中，固辞，不许。大同五年，迁中<br>卫将军、开府仪同三司、中书令，侍中如故。<br>藻性恬静，独处一室，床有膝痕。宗室衣冠莫不楷则。常以爵禄太过，每思<br>屏退，门庭闲寂，宾客罕通。简文尤敬爱之。自遭家祸，恒布衣蒲席，不食鲜禽，<br>非公庭不听音乐，武帝每以此称之。出为南徐州刺史。侯景乱，藻遣世子彧率兵<br>入援。及城开，加散骑常侍。侯景遣其仪同萧邕代之据京口，藻因感气疾。或劝<br>奔江北，藻曰：“吾国之台铉，任寄特隆，既不能诛翦逆贼，正当同死朝廷耳。”<br>因不食而薨。<br>藻弟猷，封临汝侯，为吴兴郡守。性倜傥，与楚王庙神交，饮至一斛。每酹<br>祀，尽欢极醉，神影亦有酒色，所祷必从。后为益州刺史，侍中，中护军。时江<br>阳人齐苟儿反，众十万攻州城，猷兵粮俱尽，人有异心。乃遥祷请救。是日有田<br>老逢一骑，浴铁从东方来，问去城几里，曰“百四十”。时日已晡，骑举槊曰：<br>“后人来，可令之疾马，欲及日破贼。”俄有数百骑如风，一骑过请饮，田老问<br>为谁，曰：“吴兴楚王来救临汝侯。”当此时，庙中请祈无验。十余日，乃见侍<br>卫土偶皆泥湿如汗者。是月，猷大破苟儿。猷在州颇僣滥，客筵内遂有香橙，不<br>置连榻。武帝末知之，以此为愆。还都，以忧愧成疾，卒，谥曰灵，以与神交也。<br>猷子韶，字德茂，初封上甲县都乡侯。太清初为舍人，城陷，奉诏西奔。及<br>至江陵，人士多往寻觅，令韶说城内事，韶不能人人为说，乃疏为一卷，客问者<br>便示之。湘东王闻而取看，谓曰：“昔王韶之为《隆安纪》十卷，说晋末之乱离。<br>今之萧韶亦可为《太清纪》十卷矣。”韶乃更为《太清纪》。其诸议论，多谢吴<br>为之。韶既承旨撰著，多非实录。湘东王德之，改超继宣武王，封长沙王，遂至<br>郢州刺史。韶昔为幼童，庾信爱之，有断袖之欢。衣食所资，皆信所给。遇客，<br>韶亦为信传酒。后为郢州，信西上江陵，途经江夏，韶接信甚薄；坐青油幕下，<br>引信入宴，坐信别榻，有自矜色。信稍不堪，因酒酣，乃径上韶床，践蹋肴馔，<br>直视韶面，谓曰：“官今日形容大异近日。”时宾客满坐，韶甚惭耻。<br>韶弟骏，字德款，善草隶，工文章，晚更习武，膂力绝人，与永安侯确相类。<br>位尚书殿中郎、起武将军，封南安侯。城陷，为贼任约所礼。谋召鄱阳嗣王范袭<br>约，反为所害。<br>猷弟朗，字靖彻，天监五年，例以王子封侯。历太子洗马，桂州刺史，加都<br>督。性倨而虐，群下患之。记室庾丹以忠谏见害。帝闻之，使于岭表以功自效。<br>丹父景休，位御史中丞。丹少有俊才，与伏挺、何子朗俱为周舍所狎。初，景休<br>罢巴东郡颇有资产，丹负钱数百万，责者填门。景休怒，不为之偿。既而朝贤之<br>丹，不之景休，景休悦，乃悉为还之。为建康正，坐事流广州。<br>朗弟明，字靖通，少被武帝亲爱，封贞阳侯。太清元年，为豫州刺史，百姓<br>诣阙拜表，言其德政，树碑于州门内。及碑匠采石出自肥陵，明乃广营厨帐，多<br>召人物，躬自率领牵至州。识者笑之，曰：“王自立碑，非州人也。”<br>武帝既纳侯景，大举北侵，使南康王会理总兵，明乃拜表求行。固请，乃许<br>之。会理已至宿预，诏改以明代为都督水陆诸军，趣彭城，大图进取。敕曰：<br>“侯景志清邺、洛，以雪雠耻。其先率大军，随机抚定。汝等众军可止于寒山筑<br>堰，引清水以灌彭城。大水一泛，孤城自殄，慎勿妄动。”明师次吕梁十八里，<br>作寒山堰以灌彭城，水及于堞，不没者三板。魏遣将慕容绍宗赴救，明谋略不出，<br>号令莫行。诸将每谘事，辄怒曰：“吾自临机制变，勿多言。”众乃各掠居人，<br>明亦不能制，唯禁其一军无所侵掠。绍宗至，决堰水，明命将救之，莫肯出。魏<br>军转逼，人情大骇。胡贵孙谓赵伯超曰：“不战何待。”伯超惧不能对。贵孙乃<br>入陈苦战，伯超拥众弗敢救，曰：“与战必败，不如全军早归。”乃使具良马，<br>载其爱妾自随。贵孙遂没。伯超子威方，将赴战，伯超惧其出，使人召之，遂相<br>与南还。明醉不能兴，众军大败，明见俘执。北人怀其不侵掠，谓人义王。及至<br>魏，魏帝引见明及诸将帅，释其禁，送晋阳。勃海王高澄礼明甚重，谓曰：“先<br>王与梁主和好十有余年，闻彼礼佛文，常云奉为魏主并及先王，此甚是梁主厚意。<br>不谓一朝失信，致此纷扰。”因欲与梁通和，使人以明书告武帝，方致书以慰高<br>澄。东魏除明散骑常侍。及闻社稷沦荡，哀泣不舍昼夜。魏平江陵，齐文宣使送<br>明至梁，并前所获梁将湛海珍等皆听从明归。令上党王涣率众送之。是时太尉王<br>僧辩、司空陈霸先在建康，推晋安王方智为太宰、都督中外诸军事，承制置百官。<br>涣军渐进，明与僧辩书求迎，僧辩不从。及涣破东关，斩裴之横，僧辩惧，乃纳<br>明。于是梁舆东度，齐师北反。明至，望朱雀门便长恸。迄至所止，道俗参问，<br>皆以哭对之。及称尊号，改承圣四年为天成元年，大赦境内。以方智为太子，授<br>王僧辩大司马，遣其子章驰到齐拜谢。齐遇明及僧辩使人，在馆供给宴会丰厚，<br>一同武帝时使。及陈霸先袭杀僧辩，复奉晋安王，是为敬帝，而以明为太傅、建<br>安王。报齐云：“僧辩阴谋篡逆，故诛之。”仍请称臣于齐，永为蕃国。齐遣行<br>台司马恭及梁人盟于历阳。明年，齐人征明，霸先犹称蕃，将遣使送明，疽发背<br>死。时王琳与霸先相抗，齐文宣遣兵纳永嘉王庄主梁祀，追谥明曰闵皇帝。<br>永阳昭王敷，字仲达，文帝第二子也。少有学业，仕齐为随郡内史。招怀远<br>近，士庶安之，以为前后之政莫及。明帝谓徐孝嗣曰：“学士旧闻例不解理官，<br>闻萧随郡唯置酒清言，而路不拾遗，行何风化以至于此？”答曰：“古者修文德<br>以来远人，况止郡境而已。”帝称善。征为庐陵王谘议参军，卒。武帝即位，赠<br>司空，封永阳郡王，谥曰昭。天监二年，子伯游嗣。伯游，字士仁，位会稽太守，<br>薨，谥曰恭。<br>衡阳宣王畅，文帝第四子也。有美名，仕齐位太常，封江陵县侯，卒。天监<br>元年，追赠开府仪同三司，封衡阳郡王，谥曰宣。三年，子元简，位郢州刺史，<br>卒于官，谥曰孝。葬将引，柩有声，议者欲开视。王妃柳氏曰：“晋文已有前例，<br>不闻开棺。无益亡者之生，徒增生者之痛。”遂止。少子献嗣。<br>桂阳简王融，文帝第五子也。仕齐位太子洗马，与宣武王懿俱遇害。天监元<br>年，赠抚军大将军，封桂阳郡王，谥曰简。无子，诏以长沙宣武王第九子象嗣。<br>象，字世翼，容止闲雅，简于交游，事所生母以孝闻。位丹阳尹。象生长深<br>宫，始亲庶政，举无失德，朝廷称之。再迁湘州刺史，加都督。湘州旧多猛兽为<br>暴，及象任州日，四猛兽死于郭外，自此静息，故老咸称德政所感。历位太常卿，<br>加侍中，迁秘书监。薨，谥曰敦。子慥嗣。<br>慥，字元贞，位信州刺史，有威惠。太清二年，赴援台城，遇敕还蕃。寻<br>为张缵所构，书报湘东王曰：“河东、桂阳二蕃，掎角欲袭江陵。”湘东乃水步<br>兼行至荆镇。慥尚军江津，不以为意。湘东至，乃召慥，深加慰喻，慥心<br>乃安。后留止省内，慥心知祸及，遂肆丑言。湘东大怒，付狱杀之。<br>临川静惠王宏，字宣达，文帝第六子也。长八尺，美须眉，容止可观。仕齐<br>为北中郎桂阳王功曹史。宣武之难，兄弟皆被收。道人释惠思藏宏。及武帝师下，<br>宏至新林奉迎。建康平，为中护军，领石头戍事。天监元年，封临川郡王，位扬<br>州刺史，加都督。<br>四年，武帝诏宏都督诸军侵魏。宏以帝之介弟，所领皆器械精新，军容甚盛，<br>北人以为百数十年所未之有。军次洛口，前军克梁城。宏部分乖方，多违朝制。<br>诸将欲乘胜深入，宏闻魏援近，畏懦不敢进，召诸将欲议旋师。吕僧珍曰：“知<br>难而退，不亦善乎。”宏曰：“我亦以为然。”柳惔曰：“自我大众所临，何<br>城不服，何谓难乎？”裴邃曰：“是行也，固敌是求，何难之避？”马仙琕曰：<br>“王安得亡国之言。天子扫境内以属王，有前死一尺，无却生一寸。”昌义之怒<br>须尽磔，曰：“吕僧珍可斩也。岂有百万之师，轻言可退，何面目得见圣主乎！”<br>朱僧勇、胡辛生拔剑而起曰：“欲退自退，下官当前向取死！”议者已罢，僧珍<br>谢诸将曰：“殿下昨来风动，意不在军，深恐大致沮丧，欲使全师而反。”又私<br>裴邃曰：“王非止全无经略，庸怯过甚。吾与言军事，都不相入。观此形势，岂<br>能成功？”宏不敢便违群议，停军不前。魏人知其不武，遗以巾帼。北军歌曰：<br>“不畏萧娘与吕姥，但畏合肥有韦武。”武谓韦睿也。僧珍叹曰：“使始兴、吴<br>平为元帅，我相毗辅，中原不足平。今遂敌人见欺如此。”乃欲遣裴邃分军取寿<br>阳，大众停洛口。宏固执不听，乃令军中曰：“人马有前行者斩。”自是军政不<br>和，人怀愤怒。魏奚康生驰遣杨大眼谓元英曰：“梁人自克梁城已后，久不进军，<br>其势可见，当是惧我。王若进据洛水，彼自奔败。”元英曰：“萧临川虽騃，其<br>下有好将韦、裴之属，亦未可当。望气者言九月贼退，今且观形势，未可便与交<br>锋。”张惠绍次下邳，号令严明，所至独克，下邳人多有欲来降。惠绍曰：“我<br>若得城，诸卿皆是国人；若不能破贼，徒令公等失乡，非朝廷吊人本意也。今且<br>安堵复业，勿妄自辛苦。”降人咸悦。九月，洛口军溃，宏弃众走。其夜暴风雨，<br>军惊，宏与数骑逃亡。诸将求宏不得，众散而归。弃甲投戈，填满水陆，捐弃病<br>者，强壮仅得脱身。宏乘小船济江，夜至白石垒，款城门求入。临汝侯登城谓曰：<br>“百万之师，一朝奔溃，国之存亡，未可知也。恐奸人乘间为变，城门不可夜开。”<br>宏无辞以对，乃缒食馈之。惠绍闻洛口败，亦退军。<br>六年，迁司徒，领太子太傅。八年，为司空、扬州刺史。十一年正月，为太<br>尉。其年冬，以公事左迁骠骑大将军、开府同三司之仪，未拜，迁扬州刺史。十<br>二年，加司空。十五年，所生母陈太妃薨，去职。寻起为中书监，骠骑大将军、<br>扬州刺史如故。<br>宏妾弟吴法寿，性粗狡，恃宏无所畏忌，辄杀人。死家诉，有敕严讨。法寿<br>在宏府内，无如之何。武帝制宏出之，即日偿辜。南司奏免宏司徒、骠骑、扬州<br>刺史。武帝注曰：“爱宏者兄弟私亲，免宏者王者正法，所奏可。”<br>宏自洛口之败，常怀愧愤。都下每有窃发，辄以宏为名，屡为有司所奏，帝<br>每贳之。十七年，帝将幸光宅寺，有士伏骠骑航待帝夜出。帝将行心动，乃于朱<br>雀航过。事发，称为宏所使。帝泣谓宏曰：“我人才胜汝百倍，当此犹恐颠坠，<br>汝何为者？我非不能为周公、汉文，念汝愚故。”宏顿首曰：“无是，无是。”<br>于是以罪免。而纵恣不悛，奢侈过度，修第拟于帝宫，后庭数百千人，皆极天下<br>之选。所幸江无畏，服玩侔于齐东昏潘妃，宝屟直千万。好食鰿鱼头，常日进<br>三百，其佗珍膳盈溢，后房食之不尽，弃诸道路。江本吴氏女也，世有国色，亲<br>从子女遍游王侯后宫难免，兄弟九人，因权势横于都下。宏未几复为司徒。普通<br>元年，迁太尉、扬州刺史，侍中如故。七年四月薨，自疾至薨，舆驾七出临视。<br>及薨，诏赠侍中、大将军、扬州牧，假黄钺，并给羽葆、鼓吹一部，增班剑为六<br>十人，谥曰靖惠。<br>宏以介弟之贵，无佗量能，恣意聚敛。库室垂有百间，在内堂之后，关龠甚<br>严。有疑是铠仗者，密以闻。武帝于友于甚厚，殊不悦。宏爱妾江氏寝膳不能暂<br>离，上佗日送盛馔与江曰：“当来就汝欢宴。”唯携布衣之旧射声校尉丘佗卿往，<br>与宏及江大饮，半醉后谓曰：“我今欲履行汝后房。”便呼后阁舆径往屋所。宏<br>恐上见其贿货，颜色怖惧。上意弥信是仗，屋屋检视。宏性爱钱，百万一聚，黄<br>榜标之，千万一库，悬一紫标，如此三十余间。帝与佗卿屈指计见钱三亿余万，<br>余屋贮布绢丝绵漆蜜纻蜡朱沙黄屑杂货，但见满库，不知多少。帝始知非仗，<br>大悦，谓曰：“阿六，汝生活大可。”方更剧饮，至夜举烛而还。兄弟情方更敦<br>睦。宏都下有数十邸出悬钱立券，每以田宅邸店悬上文券，期讫便驱券主，夺其<br>宅。都下东土百姓，失业非一。帝后知，制悬券不得复驱夺，自此后贫庶不复失<br>居业。晋时有《钱神论》，豫章王综以宏贪吝，遂为《钱愚论》，其文甚切。帝<br>知以激宏，宣旨与综：“天下文章何限，那忽作此？”虽令急毁，而流布已远，<br>宏深病之，聚敛稍改。<br>宏又与帝女永兴主私通，因是遂谋弑逆，许事捷以为皇后。帝尝为三日斋，<br>诸主并豫，永兴乃使二僮衣以婢服。僮逾阈失屦，阁帅疑之，密言于丁贵嫔，欲<br>上言，惧或不信，乃使宫帅图之。帅令内舆人八人，缠以纯绵，立于幕下。斋坐<br>散，主果请间，帝许之。主升阶，而僮先趣帝后。八人抱而擒之，帝惊坠于扆。<br>搜僮得刀，辞为宏所使。帝秘之，杀二僮于内，以漆车载主出。主恚死，帝竟不<br>临之。帝诸女临安、安吉、长城三主并有文才，而安吉最得令称。宏性好内乐酒，<br>沉湎声色，侍女千人，皆极绮丽。慎卫寡方，故屡致降免。<br>宏子十人许，可知者七人。长子正仁，字公业，位秘书丞，早卒。谥哀世子。<br>正仁弟正义嗣。<br>正义，字公威，初以王子封平乐侯，位太常卿，南徐州刺史。属武帝幸朱方，<br>正义修解宇以待舆驾。初，京城之西有别岭入江，高数十丈，三面临水，号曰北<br>固。蔡谟起楼其上，以置军实。是后崩坏，顶犹有小亭，登降甚狭。及上升之，<br>下辇步进。正义乃广其路，傍施栏楯。翌日上幸，遂通小舆。上悦，登望久之，<br>敕曰：“此岭不足须固守，然京口实乃壮观。”乃改曰北顾。赐正义束帛。后为<br>东扬州刺史，薨。正义弟正德。<br>正德，字公和，少而凶慝，招聚亡命，破冢屠牛，兼好弋猎。齐建武中，武<br>帝胤嗣未立，养以为子。及平建康，生昭明太子，正德还本。天监初，封西丰县<br>侯，累迁吴郡太守。正德自谓应居储嫡，心常怏怏，每形于言。普通三年，以黄<br>门侍郎为轻车将军，置佐史。顷之奔魏。初去之始，为诗一绝，内火笼中，即咏<br>《竹火笼》，曰：“桢干屈曲尽，兰麝氛氲销，欲知怀炭日，正是履冰朝。”至<br>魏称是被废太子。时齐萧宝寅先在魏，乃上表魏帝曰：“岂有伯为天子，父作扬<br>州，弃彼密亲，远投佗国？不若杀之。”魏既不礼之，正德乃杀一小儿称为己子，<br>远营葬地，魏人不疑，又自魏逃归。见于文德殿，至庭叩头。武帝泣而诲之，特<br>复本封。正德志行无悛，常公行剥掠。时东府有正德及乐山侯正则；潮沟有董当<br>门子暹，世谓之董世子者也；南岸有夏侯夔世子洪。此四凶者，为百姓巨蠹，多<br>聚亡命，黄昏多杀人于道，谓之“打稽”。时勋豪子弟多纵恣，以淫盗屠杀为业，<br>父祖不能制，尉逻莫能御。车服牛马，号西丰骆马，乐山乌牛。董暹金帖织成战<br>袄，直七百万。后正则为劫，杀沙门，徙岭南死。洪为其父夔奏，系东冶，死于<br>徒。暹坐与永阳王妃王氏乱，诛。三人既除，百姓少安。正德淫虐不革，寻除给<br>事黄门侍郎。<br>六年为轻车将军，随豫章王北侵。正德辄弃军委走，为有司所奏下狱。帝复<br>诏曰：“汝以犹子，情兼常爱，故越先汝兄，剖符连郡。往年在蜀，昵近小人，<br>犹谓少年情志未定。更于吴郡杀戮无辜，劫盗财物，雅然无畏。及还京师，专为<br>逋逃，乃至江乘要道，湖头断路，遂使京邑士女，早闭晏开。又夺人妻妾，略人<br>子女，徐敖非直失其配匹，乃横尸道路；王伯敖列卿之女，诱为妾媵。我每加掩<br>抑，冀汝自新，了无悛革，怨雠逾甚。遂匹马奔亡，志怀反噬。遣信慰问，冀汝<br>能还，果能来归，遂我夙志。谓汝不好文史，志在武功，令汝杖节，董戎前驱。<br>岂谓汝狼心不改，包藏祸胎，志欲覆败国计，以快汝心！今当宥汝以远，无令房<br>累自随。敕所在给汝禀饩。王新妇、见理等当停太尉间，汝余房累悉许同行。”<br>于是免官削爵土，徙临海郡。未至徙所，道追赦之。八年，复封爵。<br>正德北还，求交朱异。帝既封昭明诸子，异言正德失职。大通四年，特封临<br>贺郡王。后为丹阳尹，坐所部多劫盗，复为有司所奏，去职。出为南兖州，在任<br>苛刻，人不堪命。广陵沃壤，遂为之荒，至人相食啖。既累试无能，从是黜废，<br>转增愤恨，乃阴养死士，常思国衅。聚蓄米粟，宅内五十间室，并以为仓。自征<br>虏亭至于方山，悉略为墅。蓄奴僮数百，皆黥其面。太清二年秋，侯景反。知其<br>有奸心，景党徐思玉在北经与正德相知，至是景遣思玉至建邺，具以事告。又与<br>正德书曰：“今天子年尊，奸臣乱国，以景观之，计日必败。大王属当储贰，中<br>被废辱，天下义士，窃所忿慨。大王岂得顾此私情，弃兹亿兆？景虽不武，实思<br>自奋。”正德得书大喜，曰：“侯景之意，暗与人同，天赞我也。”遂许之。及<br>景至，正德潜运空舫，诈称迎荻，以济景焉。朝廷未知其谋，以正德为平北将军，<br>屯朱雀航。景至，正德乃北向望阙三拜跪辞，歔欷流涕，引贼入宣阳门。与景交<br>揖马上，退据左卫府。先是，其军并著绛袍，袍里皆碧，至是悉反之。贼以正德<br>为天子，号曰正平元年。初童谣有之，故以应也。又世人相佷，必称正平耳。<br>正德乃以长子见理为太子，以女妻景。景为丞相，与约曰：“平城之日，不<br>得全二宫。”又令畿内王侯三日不出者，诛之。及台城开，正德率众挥刀欲入，<br>贼先使其徒守门，故正德不果。乃复太清之号，降正德为侍中、大司马。正德入<br>问讯，拜且泣。武帝曰：“惙其泣矣，何嗟及矣。”正德知为贼所卖，深自咎<br>悔，密书与鄱阳嗣王契，以兵入。贼遮得书，乃矫诏杀之。<br>先是，正德妹长乐主适陈郡谢禧，正德奸之，烧主第，缚一婢，加玉钏于手，<br>以金宝附身，声云主被烧死，检取婢尸并金玉葬之。仍与主通，呼为柳夫人，生<br>二子焉。日月稍久，风声渐露。后黄门郎张准有一雉媒，正德见而夺之。寻会重<br>云殿为净供，皇储以下莫不毕集。准于众中吒骂曰：“张准雉媒非长乐主，何可<br>略夺！”皇太子恐帝闻之，令武陵王和止之，乃休，及出，送雉媒还之。其后梁<br>室倾覆既由正德，百姓至闻临贺郡名，亦不欲道。童谣云：“宁逢五虎入市，不<br>欲见临贺父子。”其恶之如是。<br>见理，字孟节，性甚凶粗，长剑短衣，出入廛里，不为宗室所齿。及肆逆，<br>甚得志焉。招聚群盗，每夜辄掠劫，于大航为流矢所中死。正德弟正则。<br>正则，字公衡，天监初，以王子封乐山侯。累迁太子洗马、舍人。恒于第内<br>私械百姓令养马，又盗铸钱。大通二年，坐匿劫盗，削爵徙郁林。帝敕广州日给<br>酒肉，南中官司犹处以侯礼，正则滋怨诸父，与西江督护靳山顾通室，招诱亡命，<br>将袭番禺。未及期而事发，遂鸣鼓会将攻州城。刺史元景仲命长史元孝深讨之。<br>正则败，逃于厕，村人缚送之。诏斩于南海。有司请绝属籍，收妻子。诏听绝属<br>籍，妻子特原。正则弟正立。<br>正立，字公山，初封罗平侯。母江有宠。初，正仁之亡，宏溺情曲制，以正<br>立为世子。正立微有学，宏薨后，知非朝议，表求让兄，帝甚嘉焉。诸侯例封五<br>百户，正立改封实土建安县侯，食邑一千户。后位丹阳尹，薨，谥曰敏。子贲嗣。<br>贲，字世文，性躁薄。正德为侯景所立，贲出投之，专监造攻具，以攻台城，<br>常为贼耳目。南康嗣王会理谋袭景，贲与中宿世子子邕告之，贼矫封贲竟陵王，<br>子邕随郡王，并改姓侯氏。贲为宗正卿，子邕都官尚书，专权陵蔑朝政。居尝昼<br>卧，见柳敬礼、萧劝入室殴之，贲惊起乞恩。俄而贼恶其翻覆，杀之。<br>正立弟正表，封封山侯，后奔乐山。表弟正信。<br>正信，字公理，封武化侯。与正立同生，亦被宏钟爱。然幼不慧，常执白围<br>扇，湘东王取题八字铭玩之。正信不知嗤之，终常摇握。位给事中，卒。<br><hr>
