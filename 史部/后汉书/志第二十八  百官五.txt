<h4>《史部·后汉书·志第二十八  百官五》<b class="x">作者：范晔</b></h4>
<br>州郡县乡亭里匈奴中郎将乌桓校尉护羌校尉<br>王国宋卫国列侯关内侯四夷国百官奉<br>外十二州，每州刺史一人，六百石。本注曰：秦有监御史，监诸郡，汉兴省<br>之，但遣丞相史分刺诸州，无常官。孝武帝初置刺史十三人，秩六百石。成帝更<br>为牧，秩二千石。建武十八年，复为刺史，十二人各主一州，其一州属司隶校尉。<br>诸州常以八月巡行所部郡国，录囚徒，考殿最。初岁尽诣京都奏事，中兴但因计<br>吏。<br>皆有从事史、假佐。本注曰：员职略与司隶同，无都官从事，其功曹从事为<br>治中从事。<br>豫州部郡国六，冀州部九，兖州部八，徐州部五，青州部六，荆州部七，扬<br>州部六，益州部十二，凉州部十二，并州部九，幽州部十一，交州部七，凡九十<br>八。其二十七王国相，其七十一郡太守。其属国都尉。属国，分郡离远县置之，<br>如郡差小，置本郡名。世祖并省郡县四百余所，后世稍复增之。<br>凡州所监都为京都，置尹一人，二千石，丞一人，每郡置太守一人，二千石，<br>丞一人。郡当边戍者，丞为长史。王国之相亦如之。每属国置都尉一人，比二千<br>石，丞一人。本注曰：凡郡国皆掌治民，进贤劝功，决讼检奸。常以春行所主县，<br>劝民农桑，振救乏绝。秋冬遣无害吏案讯诸囚，平其罪法，论课殿最。岁尽遣吏<br>上计。并举孝廉，郡口二十万举一人。尉一人，典兵禁，备盗贼，景帝更名都尉。<br>武帝又置三辅都尉各一人，讥出入。边郡置农都尉，主屯田殖谷。又置属国都尉，<br>主蛮夷降者。中兴建武六年，省诸郡都尉，并职太守，无都试之役。省关都尉，<br>唯边郡往往置都尉及属国都尉，稍有分县，治民比郡。安帝以羌犯法，三辅有陵<br>园之守，乃复置右扶风都尉，京兆虎牙都尉。皆置诸曹掾史。本注曰：诸曹略如<br>公府曹，无东西曹。有功曹史，主选署功劳。有五官掾，署功曹及诸曹事。其监<br>属县，有五部督邮，曹掾一人。正门有亭长一人。主记室史，主录记书，催期会。<br>无令史。阁下及诸曹各有书佐，干主文书。<br>属官，每县、邑、道，大者置令一人，千石：其次置长，四百石；小者置长，<br>三百石；侯国之相，秩次亦如之。本注曰：皆掌治民，显善劝义，禁奸罚恶，理<br>讼平贼，恤民时务，秋冬集课，上计于所属郡国。<br>凡县主蛮夷曰道。公主所食汤沐曰邑。县万户以上为令，不满为长。侯国为<br>相。皆秦制也。丞各一人。尉大县二人，小县一人。本注曰：丞署文书。典知仓<br>狱。尉主盗贼。凡有贼发，主名不立，则推索行寻，案察奸宄，以起端绪。各署<br>诸曹掾史。本注曰：诸曹略如郡员，五官为廷掾，监乡五部，春夏为劝农掾，秋<br>冬为制度掾。<br>乡置有秩、三老、游徼。本注曰：有秩，郡所署，秩百石，掌一乡人；其乡<br>小者，县置啬夫一人。皆主知民善恶，为役先后，知民贫富，为赋多少，平其差<br>品。三老掌教化。凡有孝子顺孙，贞女义妇，让财救患，及学士为民法式者，皆<br>扁表其门，以兴善行。游徼掌徼循，禁司奸盗。又有乡佐，属乡，主民收赋税。<br>亭有亭长，以禁盗贼。本注曰：亭长，主求捕盗贼，承望都尉。<br>里有里魁，民有什伍，善恶以告。本注曰：里魁掌一里百家。什主十家，伍<br>主五家，以相检察。民有善事恶事，以告监官。<br>边县有障塞尉。本注曰：掌禁备羌夷犯塞。其郡有盐官、铁官、工官、都水<br>官者，随事广狭置令、长及丞，秩次皆如县、道，无分士，给均本吏。本注曰：<br>凡郡县出盐多者置盐官，主盐税。出铁多者置铁官，主鼓铸。有工多者置工官，<br>主工税物。有水池及鱼利多者置水官，主平水收渔税。在所诸县均差吏更给之。<br>置吏随事，不具县员。<br>使匈奴中郎将一人，比二千石。本注曰：主护南单于。置从事二人，有事随<br>事增之，掾随事为员。护羌、乌桓校尉所置亦然。<br>护乌桓校尉一人，比二千石。本注曰：主乌桓胡。<br>护羌校尉一人，比二千石。本注曰：主西羌。<br>皇子封王，其郡为国，每置傅一人，相一人，皆二千石。本注曰：傅主导王<br>以善，礼如师，不臣也。相如太守。其长史，如郡丞。<br>汉初立诸王，因项羽所立诸王之制，地既广大，且至千里。又其官职，傅为<br>太傅，相为丞相，又有御史大夫及诸卿，皆秩二千石，百官皆如朝廷。国家唯为<br>置丞相，其御史大夫以下皆自置之。至景帝时，吴、楚七国恃其国大，遂以作乱，<br>几危汉室。及其诛灭，景帝惩之，遂令诸王不得治民，令内史主治民，改丞相曰<br>相，省御史大夫、廷尉、少府、宗正、博士官。武帝改汉内史、中尉、郎中令之<br>名，而王国如故，员职皆朝廷为署，不得自置。至成帝省内史治民，更令相治民，<br>太傅但曰傅。<br>中尉一人，比二千石。本注曰：职如郡都尉，主盗贼。郎中令一人，仆一人，<br>皆千石。本注曰：郎中令掌王大夫、郎中宿卫，官如光禄勋。自省少府，职皆并<br>焉。仆主车及驭，如太仆。本曰太仆，比二千石，武帝改，但曰仆，又皆减其秩。<br>治书，比六百石。本注曰：治书本尚书更名。大夫，比六百石。本注曰：无员。<br>掌奉王使至京都，奉璧贺正月，及使诸国。本皆持节，后去节。谒者，比四百石。<br>本注曰：掌冠长冠。本员十六人，后减。礼乐长。本注曰：主乐人。卫士长。本<br>注曰：主卫士。医工长。本注曰：主医药。永巷长。本注曰：宦者，主宫中婢使。<br>祠祀长。本注曰：主祠祀。皆比四百石。郎中，二百石。本注曰：无员。<br>卫公、宋公。本注曰：建武二年，封周后姬常为周承休公；五年，封殷后孔<br>安为殷绍嘉公。十三年，改常为卫公，安为宋公，以为汉宾，在三公上。<br>列侯，所食县为侯国。本注曰：承秦爵二十等，为彻侯，金印紫绶，以赏有<br>功。功大者食县，小者食乡、亭，得臣其所食吏民。后避武帝讳，为列侯。武帝<br>元朔二年，令诸王得推恩分众子土，国家为封，亦为列侯。旧列侯奉朝请在长安<br>者，位次三公。中兴以来，唯以功德赐位特进者，次军骑将军；赐位朝侯，次五<br>校尉；赐位侍祠侯，次大夫。其余以胏附及公主子孙奉坟墓于京都者，亦随时见<br>会，位在博士、议郎下。<br>诸王封者受茅土，归以立社稷，礼也。列土、特进、朝侯贺正月执璧云。<br>每国置相一人，其秩各如本县。本注曰：主治民，如令、长，不臣也。但纳<br>租于侯，以户数为限。其家臣，置家丞、庶子各一人。本注曰：主侍侯，使理家<br>事。列侯旧有行人、洗马、门大夫，凡五官。中兴以来，食邑千户已上置家丞、<br>庶子各一人，不满千户不置家丞，又悉省行人、洗马、门大夫。<br>关内侯，承秦赐爵十九等，为关内侯，无土，寄食在所县，民租多少，各有<br>户数为限。<br>四夷国王，率众王，归义侯，邑君，邑长，皆有丞，比郡、县。<br>百官受奉例：大将军、三公奉，月三百五十斛。中二千石奉，月百八十斛。<br>二千石奉，月百二十斛。比二千石奉，月百斛。千石奉，月八十斛。六百石奉，<br>月七十斛。比六百石奉，月五十斛。四百石奉，月四十五斛。比四百石奉，月四<br>十斛。三百石奉，月四十斛。比三百石奉，月三十七斛。二百石奉，月三十斛。<br>比二百石奉，月二十七斛。一百石奉，月十六斛。斗食奉，月十一斛。佐史奉，<br>月八斛。凡诸受奉，皆半钱半谷。<br>赞曰：帝道渊默，冢帅修德。寡以御众，分职乃克。不置不监，无骄无忒。<br>程是师徒，宁民康国。<br><hr>
