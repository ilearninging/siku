<h4>《史部·山海经·卷十七  大荒北经》<b class="x">作者：佚名</b></h4>
<br>东南海之外，大荒之中，河水之间，附禺之山，帝颛顼与九嫔葬焉。爰有<丘鸟><br>久、文贝、离俞、鸾鸟、皇鸟、大物、小物。有青鸟、琅鸟、玄鸟、黄鸟、虎、<br>豹、熊、罴、黄蛇、视肉、璿、瑰、瑶、碧，皆出卫于山。丘方圆三百里，丘南<br>帝俊竹林在焉，大可为舟。竹南有赤泽水，名曰封渊。有三桑无枝。丘西有沈渊，<br>颛顼所浴。<br>有胡不与之国，烈姓，黍食。<br>大荒之中，有山名曰不咸。有肃慎氏之国。有蜚蛭，四翼。有虫，兽首蛇身，<br>名曰琴虫。<br>有人名曰大人。有大人之国，釐姓，黍食。有大青蛇，黄头，食麈。<br>有榆山。有鲧攻程州之山。<br>大荒之中，有山名曰衡天。有先民之山。有槃木千里。<br>有叔歜国。颛顼之子，黍食，使四鸟：虎、豹、熊、罴。有黑虫如熊状，<br>名曰猎猎。<br>有北齐之国，姜姓，使虎、豹、熊、罴。<br>大荒之中，有山名曰先槛大逢之山，河济所入，海北注焉。其西有山，名曰<br>禹所积石。<br>有阳山者。有顺山者，顺水出焉。有始州之国，有丹山。<br>有大泽方千里，群鸟所解。<br>有毛民之国，依姓，食黍，使四鸟。禹生均国，均国生役采，役采生修鞈，<br>修鞈杀绰人。帝念之，潜为之国，是此毛民。<br>有儋耳之国，任姓，禺号子，食谷。北海之渚中，有神，人面鸟身，珥两青<br>蛇，践两赤蛇，名曰禺强。<br>大荒之中，有山名曰北极天柜，海水北注焉。有神，九首人面鸟身，名曰九<br>凤。又有神衔蛇衔操蛇，其状虎首人身，四蹄长肘，名曰强良。<br>大荒之中，有山名曰成都载天。有人珥两黄蛇，把两黄蛇，名曰夸父。后土<br>生信，信生夸父。夸父不量力，欲追日景，逮之于禺谷。将饮河而不足也，将走<br>大泽，未至，死于此。应龙已杀蚩尤，又杀夸父，乃去南方处之，故南方多雨。<br>又有无肠之国，是任姓，无继子，食鱼。<br>共工之臣名曰相繇，九首蛇身，自环，食于九土。其所歍所尼，即为源泽，<br>不辛乃苦，百兽莫能处。禹湮洪水，杀相繇，其血腥臭，不可生谷，其地多水，<br>不可居也。禹湮之，三仞三沮，乃以为池，群帝因是以为台。在昆仑之北。<br>有岳之山，寻竹生焉。<br>大荒之中，有山名不句，海水入焉。<br>有系昆之山者，有共工之台，射者不敢北乡。有人衣青衣，名曰黄帝女魃。<br>蚩尤作兵伐黄帝，黄帝乃令应龙攻之冀州之野。应龙畜水，蚩尤请风伯雨师，纵<br>大风雨。黄帝乃下天女曰魃，雨止，遂杀蚩尤。魃不得复上，所居不雨。叔均言<br>之帝，后置之赤水之北。叔均乃为田祖。魃时亡之。所欲逐之者，令曰：“神北<br>行！”先除水道，决通沟渎。<br>有人方食鱼，名曰深目民之国，盼姓，食鱼。<br>有钟山者。有女子衣青衣，名曰赤水女子献。<br>大荒之中，有山名曰融父山，顺水入焉。有人名曰犬戎。黄帝生苗龙，苗龙<br>生融吾，融吾生弄明，弄明生白犬，白犬有牝牡，是为犬戎，肉食。有赤兽，马<br>状无首，名曰戎宣王尸。<br>有山名曰齐州之山、君山、鬵山、鲜野山、鱼山。<br>有人一目，当面中生，一曰是威姓，少昊之子，食黍。<br>有继无民，继无民任姓，无骨子，食气、鱼。<br>西北海外，流沙之东，有国曰中<车扁>，颛顼之子，食黍。<br>有国名曰赖丘。有犬戎国。有神，人面兽身，名曰犬戎。<br>西北海外，黑水之北，有人有翼，名曰苗民。颛顼生驩头，驩头生苗民，苗<br>民釐姓，食肉。有山名曰章山。<br>大荒之中，有衡石山、九阴山、泂野之山，上有赤树，青叶，赤华，名曰若<br>木。<br>有牛黎之国。有人无骨，儋耳之子。<br>西北海之外，赤水之北，有章尾山。有神，人面蛇身而赤，直目正乘，其瞑<br>乃晦，其视乃明，不食不寝不息，风雨是谒。是烛九阴，是谓烛龙。<br><hr>
