<h4>《史部·周书·卷二十九  列传第二十一》<b class="x">作者：令狐德棻等</b></h4>
<br>◎史宁陆腾贺若敦权景宣（郭贤）<br>史宁，字永和，建康表氏人也。曾祖豫，仕沮渠氏为临松令。魏平凉州，祖<br>灌随例迁于抚冥镇，因家焉。父遵，初为征虏府铠曹参军。属杜洛周构逆，六镇<br>自相屠陷，遵遂率乡里二千家奔恒州。其后恒州为贼所败，遵复归洛阳。拜楼烦<br>郡守。及宁著勋，追赠散骑常侍、征西大将军、凉州刺史，谥曰贞。<br>宁少以军功，拜别将。迁直阁将军、都督，宿卫禁中。寻加持节、征东将军、<br>金紫光禄大夫。贺拔胜为荆州刺史，宁以本官为胜军司，率步骑一千，随胜之部。<br>值荆蛮骚动，三鸦路绝，宁先驱平之。因抚慰蛮左，翕然降附，遂税得马一千五<br>百匹供军。寻除南郢州刺史。及胜为大行台，表宁为大都督。率步骑一万攻梁下<br>溠戍，破之，封武平县伯，邑五百户。又攻拔梁齐兴镇等九城，获户二万而还。<br>未及论功，属魏孝武西迁，东魏遣侯景率众寇荆州，宁随胜奔梁。梁武帝引宁至<br>香磴前，谓之曰：“观卿风表，终至富贵，我当使卿衣锦还乡。”宁答曰：“臣<br>世荷魏恩，位为列将，天长丧乱，本朝倾覆，不能北面逆贼，幸得息肩有道。傥<br>如明诏，欣幸实多。”因涕泣横流，梁武为之动容。在梁二年，胜乃与宁密图归<br>计。宁曰：“朱异既为梁主所信任，请往见之。”胜然其言。宁乃见异，申以投<br>分之言，微托思归之意，辞气雅至。异亦嗟挹，谓宁曰：“桑梓之思，其可忘怀？<br>当为奏闻，必望遂所请耳。”未几，梁主果许胜等归。<br>大统二年，宁自梁归阙，进爵为侯，增邑三百户。久之，迁车骑将军、行泾<br>州事。时贼帅莫折后炽寇掠居民，宁率州兵与行原州事李贤讨破之。转通直散骑<br>常侍、东义州刺史。东魏亦以胡梨苟为东义州刺史。宁仅得入州，梨苟亦至。宁<br>迎击，破之，斩其洛安郡守冯善道。州既邻接疆场，百姓流移，宁留心抚慰，咸<br>来复业。<br>十二年，转凉州刺史。宁未至而前刺史宇文仲和据州作乱。诏遣独孤信率兵<br>与宁讨之。宁先至凉州，为陈祸福，城中吏民皆相率降附。仲和仍据城不下，寻<br>亦克之。加车骑大将军、仪同三司、大都督、凉西凉二州诸军事、散骑常侍、凉<br>州刺史。十五年，迁骠骑大将军、开府仪同三司，加侍中，进爵为公。<br>十六年，宕昌叛羌獠甘作乱，逐其王弥定而自立，并连结傍乞铁匆及郑五丑<br>等。诏宁率军与宇文贵、豆卢宁等讨之。宁别击獠甘，而山路险阻，才通单骑，<br>獠甘已分其党立栅守险。宁进兵攻之，遂破其栅。獠甘率三万人逆战，宁复大破<br>之，追奔至宕昌。獠甘将百骑走投生羌巩廉玉。弥定遂得复位。宁以未获獠甘，<br>密欲图之，乃扬声欲还。獠甘闻之，复招引叛羌，依山起栅，欲攻弥定。宁谓诸<br>将曰：“此羌入吾术中，当进兵擒之耳。”诸将思归，咸曰：“生羌聚散无常，<br>依据山谷，今若追讨，恐引日无成。且弥定还得守蕃，将军功已立矣。獠甘势弱，<br>弥定足能制之。以此还师，策之上者。”守曰：“一日纵敌，数世之患，岂可舍<br>将灭之寇，更烦再举。人臣之礼，知无不为。以此观诸君不足与计事也。如更沮<br>众，宁岂不能斩诸君邪！”遂进军，獠甘众亦至，与战，大破之，生获獠甘，徇<br>而斩之。并执巩廉玉送阙。所得军实，悉分赏将士，宁无私焉。师还，诏宁率所<br>部镇河阳。宁先在凉州，戒夷服其威惠，迁镇之后，边民并思慕之。<br>魏废帝元年，复除凉甘瓜三州诸军事、凉州刺史。初茹茹与魏和亲，后更离<br>叛。寻为突厥所破，杀其主阿那瑰。部落逃逸者，仍奉瑰之子孙，抄掠河右。宁<br>率兵邀击，获瑰子孙二人，并其种落酋长。自是每战破之，前后获数万人。进爵<br>安政郡公。三年，吐谷浑通使于齐，宁击获之，就拜大将军。宁后遣使诣太祖请<br>事，太祖即以所服冠履衣被及弓箭甲槊等赐宁。谓其使人曰：“为我谢凉州，孤<br>解衣以衣公，推心以委公，公其善始令终，无损功名也。”<br>时突厥木汗可汗假道凉州，将袭吐浑，太祖令宁率骑随之。军至番禾，吐浑<br>已觉，奔于南山。木汗将分兵追之，令俱会于青海。宁谓木汗曰：“树敦、贺真<br>二城，是吐浑巢穴。今若拔其本根，余种自然离散，此上策也。”木汗从之，即<br>分为两军。木汗从北道向贺真，宁趣树敦。浑娑周国王率众逆战，守击斩之。逾<br>山履险，遂至树敦。敦是浑之旧都，多诸珍藏。而浑主先已奔贺真，留其征南王<br>及数千人固守。宁进兵攻之，伪退，浑人果开门逐之，因回兵奋击，门未及阖，<br>宁兵遂得入。生获其征南王，俘虏男女、财宝，尽归诸突厥。浑贺罗拔王依险为<br>栅，周回五十余里，欲塞宁路。宁攻其栅，破之，俘斩万计，获杂畜数万头。木<br>汗亦破贺真，虏浑主妻子，大获珍物。宁还军于青海，与木汗会。木汗握宁手，<br>叹其勇决，并遗所乘良马，令宁于帐前乘之，木汗亲自步送。突厥以宁所图必破，<br>皆畏惮之，咸曰：“此中国神智人也。”及将班师，木汗又遗宁奴婢一百口，马<br>五百匹、羊一万口。宁乃还州。寻被征入朝，属太祖崩，宁悲恸不已，乃请赴陵<br>所尽哀，并告行师克捷。<br>孝闵帝践阼，拜小司徒，出为荆襄淅郢等五十二州及江陵镇防诸军事、荆州<br>刺史。宁有识画，谙兵权，临敌指捴，皆如其策，甚得当时之誉。及在荆州，颇<br>自奢纵贪浊，不修法度。尝出，有人诉州佐曲法，宁还付被讼者治之。自是有事<br>者不复敢言，声名大损于西州。保定三年，卒于州。谥曰烈。子雄嗣。<br>雄字世武。少勇敢，膂力过人，便弓马，有算略。年十四，从宁于牵屯山奉<br>迎太祖。仍从校猎，弓无虚发。太祖叹异之。寻尚太祖女永富公主。除使持节、<br>骠骑大将军、开府仪同三司，累迁驾部中大夫、大驭中大夫。从柱国、枹罕公辛<br>威镇金城，遂卒于军，时年二十四。雄弟祥，以父勋赐爵武遂县公。祥弟云，亦<br>以父勋赐爵武平县公，历位司织下大夫，仪同大将军。云弟威，亦以父勋赐爵武<br>当县公。<br>陆腾，字显圣，代人也。高祖俟，魏征西大将军、东平王。祖弥，夏州刺史。<br>父旭，性雅澹，好《老》、《易》、纬候之学，撰《五星要诀》及《两仪真图》，<br>颇得其指要。太和中，征拜中书博士，稍迁散骑常侍。知天下将乱，遂隐于太行<br>山。孝庄即位，屡征不起。后赠并汾恒肆四州刺史。<br>腾少慷慨有大节，解巾员外散骑侍郎、司徒府中兵参军。尔朱荣入洛，以腾<br>为通直散骑侍郎、帐内都督。从平葛荣，以功赐爵清河县伯。普泰初，迁朱衣直<br>阁。尚安平主，即东莱王贵平女也。魏孝武幸贵平第，见腾，与语悦之，谓贵平<br>曰：“阿翁真得好婿。”即擢为通直散骑常侍。及孝武西迁，腾时使青州，遂没<br>于邺。东魏兴和初，征拜征西将军，领阳城郡守。大统九年，大军东讨，以腾所<br>据冲要，遂先攻之。时兵威甚盛，长史麻休劝腾降，不许。拒守经月余，城陷被<br>执。太祖释而礼之，问其东间消息，腾盛陈东州人物，又叙述时事，辞理抑扬。<br>太祖笑曰：“卿真不背本也。”即拜帐内大都督。未几，除太子庶子，迁武卫将<br>军。既为太祖所知，愿立功效，不求内职，太祖嘉之。十三年，拜车骑大将军、<br>仪同三司。<br>魏废帝元年，安康贼黄众宝等作乱，连结汉中，众数万，攻围东梁州。城中<br>粮尽，诏腾率军自子午谷以援之。腾乃星言就道，至便与战，大破之。军还，拜<br>龙州刺史。太祖谓腾曰：“今欲通江油路，直出南秦，卿宜善思经略。”腾曰：<br>“必望临机制变，未敢预陈。”太祖曰：“此是卿取柱国之日，卿其勉之。”即<br>解所服金带赐之。州民李广嗣、李武等凭据岩险，以为堡壁，招集不逞之徒，攻<br>劫郡县，历政不能治。腾密令多造飞梯，身率麾下，夜往掩袭。未明，四面俱上，<br>遂破之，执广嗣等于鼓下。其党有任公忻者，更聚徒众，围逼州城。乃语腾曰：<br>“但免广嗣及武，即散兵请罪。”腾谓将士曰：“吾若不杀广嗣等，可谓隳军实<br>而长寇仇，事之不可者也。公忻竖子，乃敢要人！”即斩广嗣及武，以首示之。<br>贼徒沮气，于是出兵奋击，尽获之。<br>魏恭帝三年，拜骠骑大将军、开府仪同三司，转江州刺史，爵上庸县公，邑<br>二千户。陵州木笼獠恃险粗犷，每行抄劫，诏腾讨之。獠既因山为城，攻之未可<br>拔。腾遂于城下多设声乐及诸杂伎，示无战心。诸贼果弃其兵仗，或携妻子临城<br>观乐。腾知其无备，密令众军俱上，诸贼惶惧，不知所为。遂纵兵讨击，尽破之，<br>斩首一万级，俘获五千人。<br>世宗初，陵、眉、戎、江、资、邛、新、遂八州夷夏及合州民张瑜兄弟并反，<br>众数万人，攻破郡县。腾率兵讨之。转潼州刺史。武成元年，诏征腾入朝，世宗<br>面敕之曰：“益州险远，非亲勿居，故令齐公作镇。卿之武略，已著遐迩，兵马<br>镇防，皆当委卿统摄。”于是徙隆州刺史，随宪入蜀。及赵公招代宪，复请留之。<br>保定元年，迁隆州总管，领刺史。二年，资州盘石民反，杀郡守，据险自守，<br>州军不能制。腾率军讨击，尽破斩之。而蛮、獠兵及所在蜂起，山路险阻，难得<br>掩袭。腾遂量山川形势，随便开道。蛮獠畏威，承风请服。所开之路，多得古铭，<br>并是诸葛亮、桓温旧道。是年，铁山獠抄断内江路，使驿不通。腾乃进军讨之。<br>欲至铁山，乃伪还师。贼不以为虞，遂不守备。腾出其不意击之，应时奔溃。一<br>日下其三城，斩其魁帅，俘获三千人，招纳降附者三万户。<br>帝以腾母在齐，未令东讨。适有其亲属自东还朝者，晋公护奏令伪告腾云：<br>“齐为无道，已诛公家，母兄并从涂炭。”盖欲发其怒也。腾乃发哀泣血，志在<br>复仇。四年，齐公宪与晋公护东征，请腾为副。赵公招时在蜀，复留之。晋公护<br>与招书曰：“今朝廷令齐公扫荡河、洛，欲与此人同行。汝彼无事，且宜借吾也。”<br>于是命腾驰传入朝，副宪东讨。五年，拜司宪中大夫。<br>天和初，信州蛮、蜒据江峡反叛，连结二千余里，自称王侯，杀刺史守令等。<br>又诏腾率军讨之。腾乃先趣益州，进骁勇之士，兼具楼船，沿外江而下。军至汤<br>口，分道奋击，所向摧破。乃筑京观以旌武功。语在《蛮传》。涪陵郡守蔺休祖<br>又据楚、向、临、容、开、信等州，地方二千余里，阻兵为乱。复诏腾讨之。初<br>与大战，斩首二千余级，俘获千余人。当时虽摧其锋而贼众既多，自夏及秋，无<br>日不战，师老粮尽，遂停军集市，更思方略。贼见腾不出，四面竞前。腾乃激励<br>其众，士皆争奋，复攻拔其鱼令城，大获粮储，以充军实。又破铜盘等七栅，前<br>后斩获四千人，并船舰等。又筑临州、集市二城，以镇遏之。腾自在龙州，至是<br>前后破平诸贼，凡赏得奴婢八百口，马牛称是。于是巴蜀悉定，诏令树碑纪绩焉。<br>四年，迁江陵总管。陈遣其将章昭达率众五万、船舰二千围江陵。卫王直闻<br>有陈寇，遣大将军赵訚、李迁哲等率步骑赴之，并受腾节度。时迁哲等守外城，<br>陈将程文季、雷道勤夜来掩袭。迁哲等惊乱，不能抗御。腾夜遣开门，出甲士奋<br>击，大破之。陈人奔溃，道勤中流矢而毙，虏获二百余人。陈人又决龙川宁邦堤，<br>引水灌江陵城。腾亲率将士战于西堤，破之，斩首数千级，陈人乃遁。六年，进<br>位柱国，进爵上庸郡公，增邑通前三千五百户。建德二年，征拜大司空，寻出为<br>泾州总管。宣政元年冬，薨于京师。赠本官加并汾等五州刺史，重赠大后丞。谥<br>曰定。子玄嗣。<br>玄字士鉴，腾入关时，年始七岁。仕齐为奉朝请，历成平县令。齐平，高祖<br>见玄，特加劳免，即拜地官府都上士。大象末，为隋文相府内兵参军。玄弟融，<br>字士倾，最知名，少历显职。大象中，位至大将军、定陵县公。<br>贺若敦，代人也。父统，为东魏颍州长史。大统三年，执刺史田迅以州降。<br>至长安，魏文帝谓统曰：“卿自颍川从我，何日能忘。”即拜右卫将军、散骑常<br>侍、衮州刺史，赐爵当亭县公。寻除北雍州刺史。卒，赠侍中、燕朔恒三州刺史、<br>司空公，谥曰哀。<br>敦少有气干，善骑射。统之谋执迅也，虑事不果，又以累弱既多，难以自拔，<br>沉吟者久之。敦时年十七，乃进策曰：“大人往事葛荣，已为将帅；后入尔朱，<br>礼遇犹重。韩陵之役，屈节高欢，既非故人，又无功效。今日委任，无异于前者，<br>正以天下未定，方藉英雄之力。一旦清平，岂有相容之理。以敦愚计，恐将来有<br>危亡之忧。愿思全身远害，不得有所顾念也。”统乃流涕从之，遂定谋归太祖。<br>时群盗蜂起，各据山谷。大龟山贼张世显潜来袭统，敦挺身赴战，手斩七八人，<br>贼乃退走。统大悦，谓左右僚属曰：“我少从军旅，战阵非一，如此儿年时胆略<br>者，未见其人。非唯成我门户，亦当为国名将。”<br>明年，从河内公独孤信于洛阳，被围。敦弯弓三石，箭不虚发。信大奇之，<br>乃言于太祖。太祖异之，引置麾下，授都督，封安陵县伯，邑四百户。尝从太祖<br>校猎于甘泉宫，时围人不齐，兽多逃逸，太祖大怒，人皆股战。围内唯有一鹿，<br>俄亦突围而走。敦跃马驰之，鹿上东山，敦弃马步逐至山半，便掣之而下。太祖<br>太悦，诸将因得免责。累迁太子庶子、抚军将军、通直散骑常侍、大都督、车骑<br>大将军、散骑常侍、仪同三司，进爵广乡县侯。敦既有武艺，太祖恒欲以将帅任<br>之。魏废帝二年，拜右卫将军，俄加骠骑大将军、开府仪同三司，进爵为公。<br>时岷蜀初开，民情尚梗。巴西人谯淹据南梁州，与梁西江州刺史王开业共为<br>表里，扇动群蛮。太祖令敦率军讨之。山路艰险，人迹罕至。敦身先将士，攀木<br>缘崖，倍道兼行，乘其不意。又遣仪同扶猛破其别帅向镇侯于白帝。淹乃与开业<br>并其党帛玉成、侯造等率众七千，口累三万，自垫江而下，就梁王琳。敦邀击，<br>破之。淹复依山立栅，南引蛮帅向白彪为援。敦设反间，离其党与，因其懈怠，<br>复破之。斩淹，尽俘其众。进爵武都公，增邑通前一千七百户，拜典祀中大夫。<br>寻出为金州都督、七州诸军事、金州刺史。向白彪又与蛮帅向五子等聚众为寇，<br>围逼信州。诏敦与开府田弘赴救，未至而城已陷。进与白彪等战，破之，俘斩二<br>千人。仍进军追讨，遂平信州。是岁，荆州蛮帅文子荣自号仁州刺史，拥逼土人，<br>据沮漳为逆。复令敦与开府潘招讨之，擒子荣，并虏其众。<br>武成元年，入为军司马。自江陵平后，巴、湘之地并内属，每遣梁人守之。<br>至是陈将侯瑱、侯安都等围逼湘州，遏绝粮援。乃令敦率步骑六千，度江赴救。<br>瑱等以敦孤军深入，规欲取之。敦每设奇伏，连战破瑱，乘胜径进，遂次湘州。<br>因此轻敌，不以为虞。俄而霖雨不已，秋水泛溢，陈人济师，江路遂断。粮援既<br>绝，人怀危惧。敦于是分兵抄掠，以充资费。恐瑱等知其粮少，乃于营内多为土<br>聚，覆之以米，集诸营军士，人各持囊，遣官司部分，若欲给粮者。因召侧近村<br>民，阳有所访问，令于营外遥见，随即遣之。瑱等闻之，良以为实。乃据守要险，<br>欲旷日以老敦师。敦又增修营垒，造庐舍，示以持久。湘、罗之间，遂废农业。<br>瑱等无如之何。<br>初，土人亟乘轻船，载米粟及笼鸡鸭以饷瑱军。敦患之、乃伪为土人，装船<br>伏甲士于中。瑱兵人望见，谓饷船之至，逆来争取。敦甲士出而擒之。敦军数有<br>叛人乘马投瑱者，辄纳之。敦又别取一马，牵以趣船，令船中逆以鞭鞭之。如是<br>者再三，马便畏船不上。后伏兵于江岸，遣人以招瑱军，诈称投附。瑱便遣兵迎<br>接，竞来牵马。马既畏船不上，敦发伏掩之，尽殪。此后实有馈饷及亡命奔瑱者，<br>犹谓敦之设诈，逆遣捍击，并不敢受。相持岁余，瑱等不能制，求借船送敦度江。<br>敦虑其或诈，拒而弗许。瑱复遣使谓敦曰：“骠骑在此既久，今欲给船相送，何<br>为不去？”敦报云：“湘州是我国家之地，为尔侵逼。敦来之日，欲相平殄。既<br>未得一决，所以不去。”瑱后日复遣使来，敦谓使者云：“必须我还，可舍我百<br>里，当为汝去。”瑱等留船于江，将兵去津路百里。敦觇知非诈，徐理舟楫，勒<br>众而还。在军病死者十五六。晋公护以敦失地无功，除名为民。<br>保定二年，拜工部中大夫。寻出为金州总管、七州诸军事、金州刺史。三年，<br>从柱国杨忠引突厥破齐长城，至并州而还，以敦为殿。别封一子顺义县公，邑一<br>千户。五年，除中州刺史，镇函谷。敦恃功负气，顾其流辈皆为大将军，敦独未<br>得，兼以湘州之役，全军而反，不蒙旌赏，翻被除名，每怀怨怒。属有台使至，<br>及出怨言。晋公护怒，遂征敦还，逼令自杀。时年四十九。建德初，追赠大将军。<br>谥曰烈。<br>子弼，有文武材略。大象末，位至开府仪同大将军、扬州刺史、襄邑县公。<br>敦弟谊，亦知名。开皇初，官至柱国、海陵县公。<br>权景宣，字晖远，天水显亲人也。父昙腾，魏陇西郡守。赠秦州刺史。景宣<br>少聪悟，有气侠，宗党皆叹异之。年十七，魏行台萧宝夤见而奇之，表为轻车将<br>军。及宝夤败，景宣归乡里。太祖平陇右，擢为行台郎中。魏孝武西迁，授镇远<br>将军、步兵校尉，加平西将军、秦州大中正。大统初，转祠部郎中。<br>景宣晓兵权，有智略。从太祖拔弘农，破沙苑，皆先登陷阵。转外兵郎中。<br>从开府于谨援洛阳，景宣督课粮储，军以周济。时初复洛阳，将修缮宫室，景宣<br>率徒三千，先出采运。会东魏兵至，司州牧元季海等以众少拔还，属城悉叛，道<br>路拥塞。景宣将二十骑，且战且走。从骑略尽，景宣轻马突围，手斩数级，驰而<br>获免，因投民家自匿。景宣以久藏非计，乃伪作太祖书，招募得五百余人，保据<br>宜阳，声言大军续至。东魏将段琛等率众至九曲，惮景宣，不敢进。景宣恐琛审<br>其虚实，乃将腹心自随，诈云迎军，因得西遁。与仪同李延孙相会，攻孔城。洛<br>阳以南，寻亦来附。太祖即留景宣守张白坞，节度东南义军。东魏将王元轨入洛，<br>景宣与延孙等击走之。以功授大行台右丞。进屯宜阳，攻襄城，拔之，获郡守王<br>洪显，俘斩五百余人。太祖嘉之，征入朝。录前后功，封显亲县男，邑三百户。<br>除南阳郡守。郡邻敌境，旧制，发民守防三十五处，多废农桑，而奸宄犹作。景<br>宣至，并除之，唯修起城楼，多备器械，寇盗敛迹，民得肄业。百姓称之，立碑<br>颂德。太祖特赏粟帛，以旌其能。迁广州刺史。<br>侯景举河南来附，景宣从仆射王思政经略应接。既而侯景南叛，恐东魏复有<br>其地，以景宣为大都督、豫州刺史，镇乐口。东魏亦遣张伯德为刺史。伯德令其<br>将刘贵平率其戍卒及山蛮，屡来攻逼。景宣兵不满千人，随机奋击，前后擒斩三<br>千余级，贵平乃退走。进授使持节、车骑大将军、仪同三司。颍川陷后，太祖以<br>乐口等诸城道路阻绝，悉令拔还。襄州刺史杞秀以狼狈得罪。景宣号令严明，戎<br>旅整肃，所部全济，独被优赏。仍留镇荆州，委以鸦南之事。<br>初，梁岳阳王萧詧将以襄阳归朝，仍勒兵攻梁元帝于江陵。詧叛将杜岸乘虚<br>袭之。景宣乃率骑三千，助詧破岸，詧因是乃送其妻王氏及子灊入质。景宣又与<br>开府杨忠取梁将柳仲礼，拔安陆、随郡。久之，随州城民吴士英等杀刺史黄道玉，<br>因聚为寇。景宣以英等小贼，可以计取之，若声其罪，恐同恶者众。乃与英书，<br>伪称道玉凶暴，归功英等。英果信之，遂相率而至。景宣执而戮之，散其党与。<br>进攻应城，拔之，获夏侯珍洽。于是应、礼、安、随并平。朝议以景宣威行南服，<br>乃授并安肆郢新应六州诸军事、并州刺史。寻进骠骑大将军、开府仪同三司，加<br>侍中，兼督江北司二州诸军事，进爵为伯，邑五百户。唐州蛮田鲁嘉自号豫州伯，<br>引致齐兵，大为民患。景宣又破之，获鲁嘉，以其地为郡。转安州刺史。梁定州<br>刺史李洪远初款后叛，景宣恶其怀贰，密袭破之，虏其家口及部众。洪远脱身走<br>免。自是酋帅慑服，无敢叛者。<br>燕公于谨征江陵，景宣别破梁司徒陆法和司马羊亮于涢水。又遣别帅攻拔鲁<br>山。多造舟舰，益张旗帜，临江欲度，以惧梁人。梁将王琳在湘州，景宣遗之书，<br>论以祸福。琳遂遣长史席壑因景宣请举州款附。孝闵帝践阼，征为司宪中大夫，<br>寻除基鄀硖平四州五防诸军事、江陵防主，加大将军。保定四年，晋公护东讨，<br>景宣别讨河南。齐豫州刺史王士良、永州刺史萧世怡并以城降。景宣以开府谢彻<br>守永州，开府郭彦守豫州，以士良、世怡及降卒一千人归诸京师。寻而洛阳不守，<br>乃弃二州，拔其将士而还。至昌州而罗阳蛮反，景宣回军破之，斩首千级，获生<br>口二千、杂畜千头，送阙。还次灞上，晋公护亲迎劳之。<br>天和初，授荆州总管、十七州诸军事、荆州刺史，进爵千金郡公。陈湘州刺<br>史华皎举州款附，表请援兵。敕景宣统水军与皎俱下。景宣到夏口，陈人已至。<br>而景宣以任遇隆重，遂骄傲恣纵，多自矜伐，兼纳贿货，指麾节度，朝出夕改。<br>将士愤怒，莫肯用命。及水军始交，一时奔北，船舰器仗，略无孑遗。时卫公直<br>总督诸军，以景宣负败，欲绳以军法。朝廷不忍加罪，遣使就军赦之。寻遇疾卒。<br>赠河渭鄯三州刺史，谥曰恭。<br>子如璋嗣。位至开府、胶州刺史。如璋弟如玖，仪同大将军、广川县侯。<br>景宣之去乐口，南荆州刺史郭贤据鲁阳以拒东魏。<br>贤字道因，赵兴阳周人也。父云，凉州司马。贤性强记，学涉经史。魏正光<br>末，贼帅宿勤明达围逼豳州，刺史毕晖补贤统军，与之据守。后为州主薄，行北<br>地郡事。以征讨有功，授都督。<br>大统二年，齐神武袭陷夏州。太祖虑其南下，与朝臣议之。贤进曰：“高欢<br>兵士虽众，智勇已竭，策其举措，必不敢远来。昔贺拔公初薨，关中振骇，而欢<br>不能因利乘便，进取雍州，是其无智。及銮驾西迁，六军寡弱，毛鸿宾丧败，关<br>门不守，又不能乘此危机，以要一战，是其无勇。今上下同心，士民戮力，欢志<br>沮丧，宁敢送死？且豳、夏荒阻，千里无烟，纵欲南侵，资粮莫继。以此而言，<br>不来必矣。”齐神武后果退，如贤所策。<br>寻加伏波将军，从王思政镇弘农。授使持节、行义州事、当州都督。转行弘<br>农郡事。贤质直有算略，思政甚重之，御边之谋，多与贤参决。十二年，除辅国<br>将军、南荆州刺史。及侯景来附，思政遣贤先出三鸦，镇于鲁阳。加大都督，封<br>安武县子，邑四百户。寻进车骑大将军、仪同三司，加散骑常侍。及颍川被围，<br>东魏遣蛮酋鲁和扇动群蛮，规断鸦路。和乃遣其从弟与和为汉广郡守，率其部曲，<br>侵扰州境。贤密简士马，轻往掩袭，大破之，遂擒鲁和。既而颍川陷，权景宣等<br>并拔军西还，自鲁阳以东，皆附东魏。东魏将彭乐因之，遂来攻逼。贤抚循将士，<br>咸为尽其力用。乐不能克，乃引军退。而东魏又以土民韦默儿为义州刺史，镇父<br>城以逼贤。贤又率军攻默儿，擒之。转广州刺史。<br>后从尉迟迥伐蜀，行安州事。魏恭帝元年，行宁蜀郡事，兼益州长史。以平<br>蜀勋，进爵为伯，增邑五百户。转行始州事。孝闵帝践阼，进位骠骑大将军、开<br>府仪同三司，进爵为侯，增邑通前一千四百户。世宗初，除匠师中大夫。寻出为<br>勋州刺史，镇玉壁。武成二年，迁安应等十二州诸军事、安州刺史，进爵乐昌县<br>公。贤在官虽无明察之誉，以廉平待物，去后颇亦见思。保定三年，转陕州刺史。<br>天和元年，卒于位，赠少保、宁蔚朔三州刺史，谥曰节。<br>贤衣服饮食虽以俭约自处，而居家丰丽，室有余赀。时论讥其诈云。子正嗣。<br>史臣曰：昔耿恭抗劲虏于疏勒，马敦拒群兵于汧城，虽以生易死，终赖王师<br>之助，其嘉声峻节，亦见称于良史焉。贺若敦志节慷慨，深入敌境，勍敌绝其粮<br>道，长江阻其归涂，势危而策出无方，事迫而雄心弥厉。故能使士卒感其义，敌<br>人畏其威，利涉死地，全师而返。非夫忘生以徇国者，其孰能若此者乎。俯窥元<br>定之俦，曾粪土之不若也。诚宜裂地以赏之，分职以授之；而茂勋莫纪，严刑已<br>及。嗟乎！政之纰缪，一至于此！天下是以知宇文护不能终其位焉。史宁、权景<br>宣并以将帅之才，受内外之宠。总戎薄伐，著克敌之功；布政莅民，垂称职之誉。<br>若此者，岂非有国之良翰欤。然而史在末年，货财亏其雅志。权亦晚节矜骄，丧<br>其威声。传曰“终之实难”，其斯之谓矣。陆腾志气懔然，雅仗名节。及授戎律，<br>建藩麾，席卷巴梁，则功著铭典；云撤江汉，则声流帝籍。身名俱劭，其最优乎。<br><hr>
