<h4>《史部·周书·卷四十  列传第三十二》<b class="x">作者：令狐德棻等</b></h4>
<br>○韦瑱梁昕（弟荣）皇甫璠辛庆之（族子昂族人仲景）王子直杜杲<br>韦瑱，字世珍，京兆杜陵人也。世为三辅著姓。曾祖惠度，姚泓尚书郎。随<br>刘义真过江，仕宋为镇西府司马、顺阳太守，行南雍州事。后于襄阳归魏，拜中<br>书侍郎，赠安西将军、洛州刺史。祖千雄，略阳郡守。父英，代郡守，赠兖州刺<br>史。<br>瑱幼聪敏，有夙成之量，闾里咸敬异之。笃志好学，兼善骑射。魏孝昌三年，<br>起家太尉府法曹参军。稍迁直后，除明威将军、雍州治中，假镇远将军、防城州<br>将。累迁谏议大夫、冠军将军。<br>太祖为丞相，加前将军、太中大夫，封长安县男，食邑三百户。转行台左丞，<br>加抚军将军、银青光禄大夫，迁使持节、都督南郢州诸军事、南郢州刺史。复入<br>为行台左丞。瑱明察有干局，再居左辖，时论荣之。从复弘农，战沙苑，加卫大<br>将军、左光禄大夫。又从战河桥，进爵为子，增邑二百户。大统八年，齐神武侵<br>汾、绛，瑱从太祖御之。军还，令瑱以本官镇蒲津关，带中氵单城主。寻除蒲州<br>总管府长史。顷之，征拜鸿胪卿。以望族，兼领乡兵，加帅都督。迁大都督、通<br>直散骑常侍，行京兆郡事，进车骑大将军、仪同三司、散骑常侍。<br>魏恭帝二年，赐姓宇文氏。三年，除瓜州诸军事、瓜州刺史。州通西域，蕃<br>夷往来，前后刺史，多受赂遗。胡寇犯边，又莫能御。瑱雅性清俭，兼有武略。<br>蕃夷赠遗，一无所受。胡人畏威，不敢为寇。公私安静，夷夏怀之。<br>孝闵帝践阼，进爵平齐县伯，增邑五百户。秩满还京，吏民恋慕，老幼追送，<br>留连十数日，方是得出境。世宗嘉之，进授侍中、骠骑大将军、开府仪同三司。<br>武成二年，卒，时年六十一。赠岐，宜二州刺史。谥曰惠。天和二年，又追封为<br>公，增邑通前三千户。仍诏其子峻袭。<br>峻后位至车骑大将军、仪同三司。峻弟师，起家中外府记室，历兵部小府下<br>大夫。建德末，蒲州总管府中郎，行河东郡事。<br>梁昕，字元明，安定乌氏人也。世为关中著姓。其先因官，徙居京兆之盩厔<br>焉。祖重耳，漳县令。父劝儒，州主簿、冠军将军、中散大夫，赠泾州刺史。<br>昕少温恭，见称州里。正光五年，秦陇构乱，萧宝夤为大都督，统兵出讨，<br>以昕为行台参军。孝昌初，拜荡寇将军，稍迁骧威将军、给事中。仍从宝夤征万<br>俟丑奴。相持二年，前后数十战，以功进征西将军。尔朱天光入关，复引为外兵<br>参军。从天光征讨，拜右将军、太中大夫。<br>太祖迎魏孝武，军次雍州。昕以三辅望族上谒。太祖见昕容貌瑰伟，深赏异<br>之。即授右府长流参军。大统初，加镇南将军、金紫光禄大夫，转丞相府户曹参<br>军。从复弘农，战沙苑，皆有功。除车骑将军、丞相府主簿。出为洛安郡守。征<br>拜大将军行台兵部郎中，加帅都督。十二年，除河南郡守，镇大坞。寻又移镇阎<br>韩。式遏边垒，甚著诚信。迁东荆州刺史。昕抚以仁惠，蛮夷悦之，流民归附者，<br>相继而至。封安定县子，邑三百户。累迁大都督、车骑大将军、散骑常侍、仪同<br>三司。<br>孝闵帝践阼，进位骠骑大将军、开府仪同三司。世宗初，进爵胡城县伯，邑<br>五百户。三年，除九曲城主。保定元年，迁中州刺史，增邑八百户，转邵州刺史。<br>二年，以母丧去职。寻起复本任。天和初，征拜工部中大夫。出为陕州总管府长<br>史。昕性温裕，有干能。历官内外，咸著声称。寻卒于位。赠大将军，谥曰贞。<br>昕弟荣，历位匠师下大夫，中外府中郎，蕃部、乡伯、司仓、计部下大夫，<br>开府仪同三司，朝那县伯，赠泾宁豳三州刺史，谥曰静。<br>皇甫璠，字景瑜，安定三水人也。世为西州著姓，后徙居京兆焉。父和，本<br>州治中。大统末，追赠散骑常侍、仪同三司、泾州刺史。<br>璠少忠谨，有干略。永安中，辟州都督。太祖为牧，补主簿。以勤事被知，<br>每蒙褒赏。大统四年，引为丞相府行参军。寻转田曹参军、东阁祭酒，加散骑侍<br>郎。稍迁兼太常少卿、都水使者，历蕃部、兵部、虞部、民部、吏部等诸曹郎中。<br>六官建，拜计部下大夫。<br>孝闵帝践阼，转守庙下大夫。以选为东道大使，抚巡州防。寻加车骑大将军、<br>仪同三司，封长乐县子，邑五百户。出为玉壁总管府长史。保定中，迁鸿州刺史，<br>入为小纳言。俄除陇右总管府司马，转陕州总管府长史。征拜蕃部中大夫，进骠<br>骑大将军、开府仪同三司。复出为陇右总管府长史。璠性平和，小心奉法，安分<br>守志，恒以清白自处。当时号为善人。<br>建德元年，除民部中大夫。三年，授随州刺史。政存简惠，百姓安之。其年，<br>增邑并前二千户。六年，卒于位。赠交、渭二州刺史。谥曰恭。子谅，少知名。<br>大象中，位至吏部下大夫。<br>辛庆之，字庆之，陇西狄道人也。世为陇右著姓。父显崇，冯翊郡守，赠雍<br>州刺史。庆之少以文学征诣洛阳，对策第一，除秘书郎。属尔朱氏作乱，魏孝庄<br>帝令司空杨津为北道行台，节度山东诸军以讨之。津启庆之为行台左丞，典参谋<br>议。至邺，闻孝庄帝暴崩，遂出兖、冀间，谋结义徒，以赴国难。寻而节闵帝立，<br>乃还洛阳。普泰二年，迁平北将军、太中大夫。及贺拔岳为行台，复启庆之为行<br>台吏部郎中、开府掾。寻除雍州别驾。<br>大统初，加车骑将军，俄迁卫大将军、左光禄大夫。从太祖东讨，为行台左<br>丞。时初复河东，以本官兼盐池都将。四年，东魏攻正平郡，陷之，遂欲经略盐<br>池，庆之守御有备，乃引军退。河桥之役，大军不利，河北守令弃城走，庆之独<br>因盐池，抗拒强敌。时论称其仁勇。六年，行河东郡事。九年，入为丞相府右长<br>史，兼给事黄门侍郎，除度支尚书。复行河东郡事。迁通直散骑常侍、南荆州刺<br>史，加仪同三司。<br>庆之位遇虽隆，而率性俭素，车马衣服，亦不尚华侈。志量淹和，有儒者风<br>度。特为当时所重。又以其经明行修，令与卢诞等教授诸王。魏废帝二年，拜秘<br>书监。寻卒于位。子加陵，主寝上士。庆之族子昂。<br>昂字进君。年数岁，便有成人志行。有善相人者，谓其父仲略曰：“公家虽<br>世载冠冕，然名德富贵，莫有及此儿者。”仲略亦重昂志气，深以为然。年十八，<br>侯景辟为行台郎中，加镇远将军。景后来附，昂遂入朝。除丞相府行参军。大统<br>十四年，追论归朝之勋，封襄城县男，邑二百户，转丞相府田曹参军。<br>及尉迟迥伐蜀，昂占募从军。蜀平，以功授辅国将军，都督。迥仍表昂为龙<br>州长史，领龙安郡事。州带山谷，旧俗生梗。昂威惠洽著，吏民畏而爱之。成都<br>一方之会，风俗舛杂。迥以昂达于从政，复表昂行成都令。昂到县，即与诸生祭<br>文翁学堂，因共欢宴。谓诸生曰：“子孝臣忠，师严友信，立身之要，如斯而已。<br>若不事斯语，何以成名。各宜自勉，克成令誉。”昂言切理至，诸生等并深感悟，<br>归而告其父老曰：“辛君教诫如此，不可违之。”于是井邑肃然，咸从其化。迁<br>梓潼郡守，进位帅都督，加通直散骑常侍。六官建，入为司隶上士，袭爵繁昌县<br>公。<br>世宗初，授天官府上士，加大都督。武成二年，授小职方下大夫，治小兵部。<br>保定二年，进车骑大将军、仪同三司，转小吏部。四年，大军东讨，昂与大将军<br>权景宣下豫州，以功赏布帛二百匹。<br>时益州殷阜，军国所资。经涂艰险，每苦劫盗。诏昂使于梁、益，军民之务，<br>皆委决焉。昂抚导荒梗，安置城镇，数年之中，颇得宁静。天和初，陆腾讨信州<br>群蛮，历时未克。高祖诏昂使于通、渠等诸州运粮馈之。时临、信、楚、合等诸<br>州民庶，亦多从逆。昂谕以祸福，赴者如归。乃令老弱负粮，壮夫拒战，咸愿为<br>用，莫有怨者。使还，属巴州万荣郡民反叛，攻围郡城，遏绝山路。昂谓其同侣<br>曰：“凶狡狂悖，一至于此！若待上闻，或淹旬月，孤城无援，必沦寇党。欲救<br>近溺，宁暇远求越人。苟利百姓，专之可也。”于是遂募开、通二州，得三千人，<br>倍道兼行，出其不意。又令其众皆作中国歌，直趣贼垒。贼既不以为虞，谓有大<br>军赴救，于是望风瓦解，郡境获宁。朝廷嘉其权以济事，诏梁州总管、杞国公亮<br>即于军中赏昂奴婢二十口、缯彩四百匹。亮又以昂威信布于宕渠，遂表为渠州刺<br>史。俄转通州刺史。昂推诚布信，甚得夷獠欢心。秩满还京，首领皆随昂诣阙朝<br>觐。以昂化洽夷华，进位骠骑大将军、开府仪同三司。<br>时晋公护执政，昂稍被护亲待，高祖以是颇衔之。及护诛，加之捶楚，因此<br>遂卒。<br>昂族人仲景，好学，有雅量。其高祖钦，后赵吏部尚书、雍州刺史，子孙因<br>家焉。父欢，魏陇州刺史、朱阳公。仲景年十八，举文学，对策高第。拜司空府<br>主簿，迁员外散骑侍郎。建德中，位至内史下大夫、开府仪同三司。卒于官。子<br>衡。<br>王子直，字孝正，京兆杜陵人也。世为郡右族。父琳，州主簿、东雍州长史。<br>子直性节俭，有干能。魏正光中，州辟主簿，起家奉朝请。除太尉府水曹行参军，<br>加明威将军。时梁人围寿春，临淮王元彧率军赴援，子直以本官参彧军事。与梁<br>人战，斩其军主夏侯景超，梁人乃退。淮南民庶因兵寇之后，犹聚为盗。彧令子<br>直招抚之，旬日之间，咸来复业，自合肥以北，安堵如旧。永安初，拜员外散骑<br>常侍、鸿胪少卿。普泰初，进后军将军、太中大夫。贺拔岳入关，以子直为开府<br>主簿，迁行台郎中。魏孝武西迁，封山北县男，邑二百户。<br>大统初，汉炽屠各阻兵于南山，与陇东屠各共为唇齿。太祖令子直率泾州步<br>骑五千讨破之，南山平。太祖嘉之，赐书劳问。除尚书左外兵郎中。三年，进车<br>骑将军，兼中书舍人。四年，从太祖解洛阳围，经河桥战，兼尚书左丞，出为秦<br>州总管府司马。时凉州刺史宇文仲和据州逆命，子直从陇右大都督独孤信讨平之。<br>复入为大行台郎中，兼丞相府记室。吐谷浑寇西平，以子直兼尚书兵部郎中，出<br>陇右经略之，大破浑众于长宁川，浑贼遁走。十五年，进骠骑将军、左光禄大夫，<br>除太子中庶子，领齐王友。寻行冯翊郡事。十六年，魏齐王廓出牧秦陇，复以子<br>直为秦州别驾，仍领王友。随、陆初平，授安州长史，领别驾，加帅都督。转并<br>州长史。<br>魏废帝元年，拜使持节、大都督，行瓜州事。子直性清静，务以德政化民，<br>西土悦附。魏恭帝初，征拜黄门侍郎。卒于位。子宣礼，柱国府参军事。<br>杜杲，字子晖，京兆杜陵人也。祖建，魏辅国将军，赠豫州刺史。父皎，仪<br>同三司、武都郡守。杲学涉经史，有当世干略。其族父瓒，清贞有识鉴，深器重<br>之。常曰：“吾家千里驹也。”瓒时仕魏为黄门侍郎，兼度支尚书、卫大将军、<br>西道行台、尚孝武妹新丰公主，因荐之于朝廷。永熙三年，起家奉朝请，累迁辅<br>国将军、成州长史、汉阳郡守。世宗初，转修城郡守。属凤州人仇周贡等构乱，<br>攻逼修城，杲信洽于民，部内遂无叛者。寻而开府赵昶诸军进讨，杲率郡兵与昶<br>合势，遂破平之。入为司会上士。<br>初，陈文帝弟安成王顼为质于梁，及江陵平，顼随例迁长安。陈人请之，太<br>祖许而未遣。至是，帝欲归之，命杲使焉。陈文帝大悦，即遣使报聘，并赂黔中<br>数州之地。仍请画野分疆，永敦邻好。以杲奉使称旨，进授都督，治小御伯，更<br>往分界焉。陈人于是以鲁山归我。帝乃拜顼柱国大将军，诏杲送之还国。陈文帝<br>谓杲曰：“家弟今蒙礼遣，实是周朝之惠。然不还彼鲁山，亦恐未能及此。”杲<br>答曰：“安成之在关中，乃咸阳一布衣耳。然是陈之介弟，其价岂止一城。本朝<br>亲睦九族，恕己及物，上遵太祖遗旨，下思继好之义。所以发德音者，盖为此也。<br>若知止侔鲁山，固当不贪一镇。况鲁山梁之旧地，梁即本朝蕃臣，若以始未言之，<br>鲁山自合归国。云以寻常之土，易己骨肉之亲，使臣犹谓不可，何以闻诸朝廷。”<br>陈文帝惭恧久之，乃曰：“前言戏之耳。”自是接遇有加常礼。及杲还，命引升<br>殿，亲降御座，执手以别。朝廷嘉之，授大都督、小载师下大夫，治小纳言，复<br>聘于陈。中山公训为蒲州总管，以杲为府司马、州治中，兼知州府事。加使持节、<br>车骑大将军、仪同三司。<br>及华皎来附，诏令卫公直督元定等援之。与陈人交战，我师不利，元定等并<br>没。自是，连兵不息，东南骚动。高祖患之，乃授杲御正中大夫，使于陈，论保<br>境息民之意。陈宣帝遣其黄门侍郎徐陵谓杲曰：“两国通好，本欲救患分灾，彼<br>朝受我叛人，何也？”杲答曰：“陈主昔在本朝，非慕义而至，上授以柱国，位<br>极人臣，子女玉帛，备礼将送，遂主社稷，孰谓非恩。郝烈之徒，边民狂狡，曾<br>未报德，而先纳之。今受华氏，正是相报。过自彼始，岂在本朝。”陵曰：“彼<br>纳华皎，志图吞噬。此受郝烈，容之而已。且华皎方州列将，窃邑叛亡。郝烈一<br>百许户，脱身逃窜。大小有异，岂得同年而语乎？”杲曰：“大小虽殊，受降一<br>也。若论先后，本朝无失。”陵曰：“周朝送主上还国，既以为恩；卫公共元定<br>渡江，孰云非怨。计恩之与怨，亦足相埒。”杲曰：“元定等兵败身囚，其怨已<br>灭。陈主负扆冯玉，其恩犹在。且怨繇彼国，恩起本朝，以怨酬恩，未之闻也。”<br>陵乃笑而不答。杲因谓之曰：“今三方鼎立，各图进取，苟有衅隙，实启敌心。<br>本朝与陈，日敦邻睦，輶轩往返，积有岁年。比为疆场之事，遂为仇敌，构怨连<br>兵，略无宁岁，鹬蚌狗兔，势不俱全。若使齐寇乘之，则彼此危矣。孰与心忿悔<br>祸，迁虑改图，陈国息争桑之心，本朝弘灌瓜之义，张旃拭玉，修好如初，共为<br>掎角，以取齐氏。非唯两主之庆，实亦兆庶赖之。”陵具以闻，陈宣帝许之。遂<br>遣使来聘。<br>武帝建德初，为司城中大夫，使于陈。陈宣帝谓杲曰：“长湖公军人等虽筑<br>馆处之，然恐不能无北风之恋。王褒、庾信之徒既羁旅关中，亦当有南枝之思耳。”<br>杲揣陈宣意，欲以元定军将士易王褒等。乃答之曰：“长湖总戎失律，临难苟免，<br>既不死节，安用以为。且犹牛之一毛，何能损益。本朝之议，初未及此。”陈宣<br>帝乃止。及杲还至石头，又遣谓之曰：“若欲合从，共图齐氏，能以樊、邓见与，<br>方可表信。”杲答曰：“合从图齐，岂唯弊邑之利。必须城镇，宜待之于齐。先<br>索汉南，使者不敢闻命。还，除司仓中大夫。<br>后四年，迁温州刺史，赐爵义兴县伯。大象元年，征拜御正中大夫，复使于<br>陈。二年，除申州刺史，加开府仪同大将军，进爵为侯，邑一千三百户。除同州<br>司会。隋开皇元年，以杲为同州总监，进爵为公。俄迁工部尚书。二年，除西南<br>道行台兵部尚书。寻以疾卒。子运，大象末，宣纳上士。杲兄长晖，位至仪同三<br>司。<br>史臣曰：韦、辛、皇甫之徒，并关右之旧族也。或纡组登朝，获当官之誉；<br>或张旃出境，有专对之才。既茂国猷，克隆家业。美矣夫！<br><hr>
