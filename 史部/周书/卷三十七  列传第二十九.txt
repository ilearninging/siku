<h4>《史部·周书·卷三十七  列传第二十九》<b class="x">作者：令狐德棻等</b></h4>
<br>○郑伟（族人顶）杨纂段永王士良崔彦穆令狐整（子熙弟休）<br>司马裔（子侃）裴果（刘志）<br>郑伟，字子直，荥阳开封人也，小名阇提，魏将作大匠浑之十一世孙。祖思<br>明，少勇悍，仕魏至直阁将军，赠济州刺史。父先护，亦以武勇闻。起家员外散<br>骑侍郎。魏孝庄帝在藩，先护早自结托。及即位，历通直散骑常侍、平南将军、<br>广州刺史，赐爵平昌县侯。元颢入洛，以御捍之功，累迁都督二豫郢雍四州诸军、<br>征东将军、豫州刺史，兼尚书右仆射，进爵郡公。寻入为车骑将军、左卫将军。<br>及尔朱荣死，徐州刺史尔朱仲远拥兵将入洛，诏先护以本官假骠骑将军、大都督，<br>率所部与行台杨昱及都督贺拔胜同讨之。胜于阵降仲远，又闻京师不守，众遂溃。<br>先护奔梁。寻自梁归，为仲远所害。魏孝武初，赠使持节、都督、青齐兖豫四州<br>刺史。<br>伟少倜傥有大志，每以功名自许，善骑射，胆力过人。尔朱氏灭后，自梁归<br>魏。起家通直散骑侍郎。及孝武西迁，伟亦归乡里，不求仕进。大统三年，河内<br>公独孤信既复洛阳，伟乃谓其亲族曰：“今嗣主中兴鼎业，据有崤、函。河内公<br>亲董众军，克复瀍、洛，率士之内，孰不延首望风。况吾等世荷朝恩，家传忠义，<br>诚宜以此时效臣子之节，成富贵之资。岂可碌碌为懦夫之事也！”于是与宗人荣<br>业，纠合州里，建义于陈留。信宿间，众有万余人。遂攻拔梁州，擒东魏刺史鹿<br>永吉及镇城令狐德，并获陈留郡守赵季和。乃率众来附。因是梁、陈之间，相次<br>降款。伟驰入朝，太祖与语叹美之。拜龙骧将军、北徐州刺史，封武阳县伯，邑<br>六百户。<br>从战河桥及解玉壁围，伟常先锋陷阵。侯景归款，太祖命伟率所部应接之。<br>及景后叛，伟亦全军而还。录前后功，除中军将军、荥阳郡守，加散骑常侍、大<br>都督，进爵襄城郡公，邑二千户，加车骑大将军、开府仪同三司。<br>魏恭帝二年，进位大将军，除江陵防主、都督十五州诸军事。伟性粗犷，不<br>遵法度，睚眦之间，便行杀戮。朝廷以其有立义之效，每优容之。及在江陵，乃<br>专戮副防主杞宾王，坐除名。保定元年，诏复官爵，仍除宜州刺史。天和六年，<br>转华州刺史。伟前后莅职，皆以威猛为治，吏民莫敢犯禁，盗贼亦为之休止。虽<br>无仁政，然颇以此见称。其年卒于州，时年五十七。赠本官，加少傅、都督司豫<br>洛相冀五州诸军事、司州刺史。谥曰肃。<br>伟性吃，少时尝逐鹿于野，失之，遇牧竖而问焉。牧竖答之，其言亦吃。伟<br>怒，谓其效己，遂射杀之。其忍暴如此。子大士嗣。<br>伟族人顶，字宁伯，少有干用。起家员外散骑侍郎，稍迁行台左丞、阳城陈<br>留二郡守。与伟同谋立义。后随伟入朝，赐爵魏昌县伯，除太府少卿。出为扶风<br>郡守，复为太府少卿，转卫尉少卿。历职内外，并有恪勤之称。寻卒官。赠仪同<br>三司、豫州刺史。<br>子常，字子元。颇涉学，有当官誉。历抚军将军、通直散骑常侍、司皮下大<br>夫，迁信东徐南兖三州刺史。以立义及累战功，授上开府、仪同大将军，赐爵饶<br>阳侯。卒，赠本官，加郢鄯陕三州诸军事、郢州刺史。子神符。<br>杨纂，广宁人也。父安仁，魏北道都督、朔州镇将。纂少习军旅，慷慨有志<br>略，尤工骑射，勇力兼人。年二十，从齐神武起兵于信都，以军功稍迁安西将军、<br>武州刺史。自以功高赏薄，志怀怨愤，每叹曰：“大丈夫富贵何必故乡。若以妻<br>子挠怀，岂不沮人雄志！”大统初，乃间行归款。太祖执纂手曰：“人所贵者忠<br>义也，所惧者危亡也，其能不惮危亡蹈兹忠义者，今方见之于卿耳。”即授征南<br>将军、大都督，封永兴县侯，邑八百户，加通直散骑常侍。<br>从太祖解洛阳围，经河桥、邙山之战，纂每先登，军中咸推其敢勇。累迁使<br>持节、车骑大将军、仪同三司、散骑常侍，骠骑大将军、开府仪同三司，加侍中，<br>进爵为公，增邑通前一千户。赐姓莫胡卢氏。俄授岐州刺史。孝闵帝践阼，进爵<br>宋熙郡公。保定元年，进位大将军，改封陇东郡公，除陇州刺史。三年，从随公<br>杨忠东伐，至并州而还。天和六年，进授柱国大将军，转华州刺史。<br>纂性质朴，又不识文字，前后莅职，但推诚信而已。吏以其忠恕，颇亦怀之。<br>寻卒于州，时年六十七。子睿嗣。位至上柱国、渔阳郡公。<br>段永，字永宾，其先辽东石城人，晋幽州刺史匹磾之后也。曾祖愄，仕魏，<br>黄龙镇将，因徙高陆之河阳焉。永幼有志操，闾里称之。魏正光末，六镇扰乱，<br>遂携老幼，避地中山。后赴洛阳。拜殿中将军，稍迁平东将军，封沃阳县伯，邑<br>五百户。青州人崔社客举兵反，永讨平之。进爵为侯，除左光禄大夫。时有贼魁<br>元伯生，率数百骑，西自崤、潼，东至巩、洛，屠陷坞壁，所在为患。魏孝武遣<br>京畿大都督匹娄昭讨之，昭请以五千人行。永进曰：“此贼既无城栅，唯以寇抄<br>为资，安则蚁聚，穷则鸟散，取之在速，不在众也。若星驰电发，出其不虞，精<br>骑五百，自足平殄。若征兵而后往，彼必远窜，虽有大众，无所用之。”帝然其<br>计，于是命永代昭，以五百骑讨之。永觇知所在，倍道兼进，遂破平之。<br>帝西迁，永时不及从。大统初，乃结宗人，潜谋归款。密与都督赵业等袭斩<br>西中郎将慕容显和，传首京师。以功别封昌平县子，邑三百户，除北徐州刺史。<br>从擒窦泰，复弘农，破沙苑，并有战功。进爵为公。河桥之役，永力战先登，授<br>南汾州刺史。累迁大都督、车骑大将军、仪同三司、散骑常侍、骠骑大将军、开<br>府仪同三司，赐姓尔绵氏。魏废帝元年，授恒州刺史。于时朝贵多其部人，谒永<br>之日，冠盖盈路。当时荣之。孝闵帝践阼，进爵广城郡公，转文州刺史。入为工<br>部中大夫，迁军司马。保定四年，拜大将军。<br>永历任内外，所在颇有声称。轻财好士，朝野以此重焉。前后累增凡三千九<br>百户。天和四年，授小司寇。寻为右二军总管，率兵北道讲武。遇疾，卒于贺葛<br>城，年六十八。丧还，高祖亲临。赠使持节、柱国大将军、同华等五州刺史，谥<br>曰基。子岌嗣，官至仪同三司、兵部下大夫。<br>王士良，字君明，其先太原晋阳人也。后因晋乱，避地凉州。魏太武平沮渠<br>氏，曾祖景仁归魏，为敦煌镇将。祖公礼，平城镇司马，因家于代。父延，兰陵<br>郡守。士良少修谨，不妄交游。魏建明初，尔朱仲远启为府参军事。历大行台郎<br>中、谏议大夫，封石门县男，邑二百户。后与纥豆陵步藩交战，军败，为步藩所<br>擒，遂居河右。伪行台纥豆陵伊利钦其才，擢授右丞，妻以孙女。士良既为姻好，<br>便得尽言，遂晓以祸福，伊利等并即归附。朝廷嘉之。太昌初，进爵晋阳县子，<br>邑四百户。寻进爵琅邪县侯，授太中大夫、右将军，出为殷州车骑府司马。<br>东魏徙邺之后，置京畿府，专典兵马。时齐文襄为大都督，以士良为司马，<br>领外兵参军。寻迁长史，加安西将军，徙封符垒县侯，增邑七百户。武定初，除<br>行台左中兵郎中，又转大将军府属、从事中郎，仍摄外兵事。王思政镇颍川，齐<br>文襄率众攻之。授士良大行台右丞，加镇西将军，增邑一千户，进爵为公，令辅<br>其弟演于并州居守。<br>齐文宣即位，入为给事黄门侍郎，领中书舍人，仍总知并州兵马事，加征西<br>将军，别封新丰县子，邑三百户。俄除骠骑将军、尚书吏部郎中。齐文宣自晋阳<br>赴邺宫，复士良为尚书左丞，统留后事。仍迁御史中丞，转七兵尚书。未几，入<br>为侍中，转殿中尚书。顷之，复为侍中，除吏部尚书。士良顿首固让，文宣不许。<br>久之，还为侍中，又摄度支、五兵二曹尚书。士良少孤，事继母梁氏以孝闻。及<br>卒，居丧合礼。文宣寻起令视事，士良屡表陈诚，再三不许，方应命。文宣见其<br>毁瘠，乃许之。因此卧疾历年，文宣每自临视。疾愈，除沧州刺史。乾明初，征<br>还邺，授仪同三司。孝昭即位，遣三道使搜扬人物。士良与尚书令赵郡王高睿、<br>太常卿崔昂分行郡国，但有一介之善者，无不以闻。齐武成初，除太子少傅、少<br>师，复除侍中，转太常卿，寻加开府仪同三司，出为豫州道行台，豫州刺史。<br>保定四年，晋公护东伐，权景宣以山南兵围豫州，士良举城降。授大将军、<br>小司徒，赐爵广昌郡公。寻除荆州总管，行荆州刺史。复入为小司徒。俄除鄜州<br>刺史，转金州总管、七州诸军事、金州刺史。建德六年，授并州刺史。士良去乡<br>既久，忽临本州，耆旧故人，犹有存者。远近咸以为荣。加授上大将军。以老疾<br>乞骸骨，优诏许之。隋开皇元年卒，时年八十二。子德衡，大象末，仪同大将军。<br>崔彦穆，字彦穆，清河东武城人也，魏司空、安阳侯林之九世孙。会祖顗，<br>魏平东府谘议。祖蔚，遭从兄司徒浩之难，南奔江左。仕宋为给事黄门侍郎，汝<br>南、义阳二郡守。延兴初，复归于魏，拜颍川郡守，因家焉。后终于郢州刺史。<br>父稚，笃志经史，不以世事婴心。起家秘书郎，稍迁永昌郡守。隋开皇初，以献<br>后外曾祖，追赠上开府仪同三司、新州刺史。<br>彦穆幼明悟，神彩卓然。年十五，与河间邢子才、京兆韦孝宽俱入中书学，<br>偏相友爱。伏膺儒业，为时辈所称。魏吏部尚书陇西李神俊有知人之鉴，见而叹<br>曰：“王佐才也。”永安末，除司徒府参军事，转记室，迁大司马从事中郎。魏<br>孝武西迁，彦穆时不得从。大统三年，乃与兄彦珍于成皋举义，因攻拔荥阳，擒<br>东魏郡守苏淑。仍与乡郡王元洪威攻颍川，斩其刺史李景遗。孝武嘉之，拜镇东<br>将军、金紫光禄大夫、荥阳郡守。四年，兼行右民郎中、颍川邑中正，赐爵千乘<br>县侯。十四年，加使持节、车骑大将军、仪同三司、散骑常侍、司农卿。时军国<br>草创，众务殷繁，太祖乃诏彦穆入幕府，兼掌文翰。及于谨伐江陵，彦穆以本官<br>从平之。<br>世宗初，进骠骑大将军、开府仪同三司，俄拜安州总管、十一州诸军事、安<br>州刺史。入为御正中大夫。陈氏请敦邻好，诏彦穆使焉。彦穆风韵闲旷，器度方<br>雅，善玄言，解谈谑，甚为江表所称。转民部中大夫，进爵为公。天和三年，复<br>为使主，聘于齐。使还，除金州总管、七州诸军事、金州刺史，进位大将军。寻<br>征拜小司徒。<br>大象二年，宣帝崩，隋文帝辅政，三方兵起。以彦穆为行军总管，率兵与襄<br>州总管王谊讨司马消难。军次荆州，彦穆疑荆州总管独孤永业有异志，遂收而戮<br>之。及事平，隋文帝征王谊入朝，即以彦穆为襄州总管、六州诸军事、襄州刺史，<br>加授上大将军，进爵东郡公，邑二千户。顷之，永业家自理得雪，彦穆坐除名。<br>寻复官爵。隋开皇元年，卒。子君绰嗣。<br>君绰性夷简，博览经史，有父风。大象末，丞相府宾曹参军。君绰弟君肃，<br>解巾为道王侍读。大象末，颍川郡守。<br>令狐整，字延保，敦煌人也，本名延，世为西土冠冕。曾祖嗣、祖诏安，并<br>官至郡守，咸为良二千石。父虬，早以名德著闻，仕历瓜州司马、敦煌郡守、郢<br>州刺史，封长城县子。大统末，卒于家。太祖伤悼之，遣使者监护丧事，又敕乡<br>人为营坟垄。赠龙骧将军、瓜州刺史。<br>整幼聪敏，沉深有识量。学艺骑射，并为河右所推。刺史魏东阳王元荣辟整<br>为主簿，加荡寇将军。整进趋详雅，对扬辩畅，谒见之际，州府倾目。荣器整德<br>望，尝谓僚属曰：“令狐延保西州令望，方城重器，岂州郡之职所可絷维。但一<br>日千里，必基武步，寡人当委以庶务，书诺而已。”<br>顷之，魏孝武西迁，河右扰乱，荣仗整防捍，州境获宁。及邓彦窃据瓜州，<br>拒不受代。整与开府张穆等密应使者申徽，执彦送京师。太祖嘉其忠节，表为都<br>督。寻而城民张保又杀刺史成庆，与凉州刺史宇文仲和构逆，规据河西。晋昌人<br>吕兴等复害郡守郭肆，以郡应保。初，保等将图为乱，虑整守义不从，既杀成庆，<br>因欲及整。以整人之望也，复恐其下叛之，遂不敢害。虽外加礼敬，内甚忌整。<br>整亦伪若亲附，而密欲图之。阴令所亲说保曰：“君与仲和结为唇齿，今东军渐<br>逼凉州，彼势孤危，恐不能敌。若或摧衄，则祸及此土。宜分遣锐师，星言救援。<br>二州合势，则东军可图。然后保境息人，计之上者。”保然之，而未知所任。整<br>又令说保曰：“历观成败，在于任使。所择不善，旋致倾危。令狐延保兼资文武，<br>才堪统御，若使为将，蔑不济矣。”保纳其计，具以整父兄等并在城中，弗之疑<br>也，遂令整行。整至玉门郡，召集豪杰，说保罪逆，驰还袭之。先定晋昌，斩吕<br>兴。进军击保。州人素服整威名，并弃保来附。保遂奔吐谷浑。<br>众议推整为刺史。整曰：“本以张保肆逆，毒害无辜，阖州之人，俱陷不义。<br>今者同心戮力，务在除凶，若其自相推荐，复恐效尤致祸。”于是乃推波斯使主<br>张道义行州事。具以状闻。诏以申徽为刺史。征整赴阙，授寿昌郡守，封襄武县<br>男，邑二百户。太祖谓整曰：“卿少怀英略，早建殊勋，今者官位，未足酬赏。<br>方当与卿共平天下，同取富贵。”遂立为瓜州义首。仍除持节、抚军将军、通直<br>散骑常侍、大都督。<br>整以国难未宁，常愿举宗效力。遂率乡亲二千余人入朝，随军征讨。整善于<br>抚驭，躬同丰约，是以人众并忘羁旅，尽其力用。迁使持节、车骑将军、仪同三<br>司、散骑常侍。太祖常从容谓整曰：“卿远祖立忠而去，卿今立忠而来，可谓积<br>善余庆，世济其美者也。”整远祖汉建威将军迈，不为王莽屈，其子称避地河右。<br>故太祖称之去。寻除骠骑大将军、开府仪同三司，加侍中。太祖又谓整曰：“卿<br>勋同娄、项，义等骨肉，立身敦雅，可以范人。”遂赐姓宇文氏，并赐名整焉。<br>宗人二百余户，并列属籍。<br>孝闵帝践阼，拜司宪中大夫。处法平允，为当时所称。进爵彭阳县公，增邑<br>一千户。初，梁兴州刺史席固以州来附，太祖以固为丰州刺史。固莅职既久，犹<br>习梁法，凡所施为，多亏治典。朝议密欲代之，而难其选。遂令整权镇丰州，委<br>以代固之略。整广布威恩，倾身抚接，数月之间，化洽州府。于是除整丰州刺史，<br>以固为湖州。丰州旧治，不居民中，赋役参集，劳逸不均。整请移治武当，诏可<br>其奏。奖励抚导，迁者如归，旬月之间，城府周备。固之迁也，其部曲多愿留为<br>整左右，整谕以朝制，弗之许也，流涕而去。及整秩满代至，民吏恋之，老幼送<br>整，远近毕集，数日停留，方得出界。其得人心如此。拜御正中大夫，出为中华<br>郡守，转同州司会，迁始州刺史。整雅识情伪，尤明政术，恭谨廉慎，常惧盈满，<br>故历居内外，所在见称。天和六年，进位大将军，增邑通前二千一百户。<br>晋公护之初执政也，欲委整以腹心。整辞不敢当，颇迕其意，护以此疏之。<br>及护诛，附会者咸伏法，而整独保全。时人称其先觉。建德二年卒，时年六十一。<br>赠本官，加鄜宜豳盐四州诸军事、鄜州刺史，谥曰襄。子熙嗣。<br>熙字长熙。性方雅，有度量，虽在私室，容止俨然。非一时贤俊，未尝与之<br>游处。善骑射，解音律，涉群书，尤明《三礼》。累迁居职任，并有能名。大象<br>中，位至吏部中大夫、仪同大将军。<br>整弟休，幼聪敏，有文武材。起家太学生。后与整同起兵逐张保，授都督。<br>累迁大都督、乐安郡守。入为中外府乐曹参军。时诸功臣多为本州刺史，晋公护<br>谓整曰：“以公勋望，应得本州，但朝廷藉公委任，无容远出。然公门之内，须<br>有衣锦之荣。”乃以休为敦煌郡守。在郡十余年，甚有政绩。进位仪同三司，迁<br>合州刺史。寻卒官。<br>司马裔，字遵胤，河内温人也，晋宣帝弟太常馗之后。曾祖楚之，属宋武帝<br>诛晋氏戚属，避难归魏。位至使持节、侍中、镇西大将军、开府仪同三司、朔州<br>刺史，封琅邪王。裔少孤，有志操，州郡辟召，并不应命。起家司徒府参军事。<br>后以军功，授中坚将军、员外散骑常侍。及魏孝武西迁，裔时在邺，潜归乡里，<br>志在立功。<br>大统三年，大军复弘农，乃于温城起义，遣使送款。与东魏将高永洛、王陵<br>等昼夜交战。众寡不敌，义徒死伤过半。及大军东征，裔率所部从战河桥，又别<br>攻怀县，获其将吴辅叔。自此频与东魏交战，每有克获。六年，授河内郡守。寻<br>加持节、平东将军、北徐州刺史。八年，率其义众入朝。太祖嘉之，特蒙赏劳。<br>顷之，河内有四千余家归附，并裔之乡旧，乃授前将军、太中大夫，领河内郡守，<br>令安集流民。十三年，攻拔东魏平齐、柳泉、蓼坞三城，获其镇将李熙之。加授<br>都督。<br>十五年，太祖令山东立义诸将等能率众入关者，并加重赏。裔领户千室先至，<br>太祖欲以封裔。裔固辞曰：“立义之士，辞乡里，捐亲戚，远归皇化者，皆是诚<br>心内发，岂裔能率之乎。令以封裔，便是卖义士以求荣，非所愿也。”太祖善而<br>从之。授帅都督，拜其妻元为襄城郡公主。十六年，大军东伐，裔请为前锋。遂<br>入建州，破东魏将刘雅兴，拔其五城。<br>魏废帝元年，征裔，令以本兵镇汉中。除白马城主，带华阳郡守，加授抚军<br>将军、大都督、通直散骑常侍。二年，转镇宋熙郡。寻率所部兵从尉迟迥伐蜀，<br>与叱罗协破叛兵赵雄杰于槐林，平邓朏于梓潼。以功赐爵龙门县子，行蒲州刺史。<br>寻行新城郡事。魏恭帝元年，授使持节、车骑大将军、仪同三司、散骑常侍、本<br>郡中正。<br>孝闵帝践阼，除巴州刺史，进使持节、骠骑大将军、开府仪同三司，进爵琅<br>邪县伯，邑五百户。保定二年，入为御伯中大夫，增邑通前一千五百户。四年，<br>转御正中大夫，进爵为公。大军东讨，裔率义兵与少师杨扌剽守轵关，即授怀州<br>刺史、东道慰劳大使。五年，转始州刺史。<br>天和初，信州蛮酋冉令贤等反，连结二千余里。裔随上庸公陆腾讨之。裔自<br>开州道入，先遣使宣示祸福。蛮酋冉三公等三十余城皆来降附。进次双城，蛮酋<br>向宝胜等率其种落，据险自固。向天王之徒，为其外援。裔昼夜攻围，腹背受敌。<br>自春至秋，五十余战。宝胜粮仗俱竭，力屈乃降。时尚有笼东一城未下，寻亦拔<br>之。又获贼帅冉西梨、向天王等。出师再期，群蛮率服。拜信州刺史。五年，迁<br>潼州刺史。六年，征拜大将军，除西宁州刺史。未及之部，卒于京师。<br>裔性清约，不事生业，所得俸禄，并散之亲戚，身死之日，家无余财。宅宇<br>卑陋，丧庭无所，有诏为起祠堂焉。赠大将军，加怀邵汾晋四州刺史。谥曰定。<br>子侃嗣。<br>侃字道迁，少敢勇，未弱冠，便从戎旅。保定四年，随少师杨扌剽东征。与<br>齐人交战，扌剽为敌所擒，侃力战得免。天和二年，授右侍上士，加都督，进大<br>都督。从大军攻晋州，以功授使持节、车骑将军、仪同三司。又从平并、邺，除<br>乐安郡守。后更论晋州及平齐勋，加骠骑大将军、开府仪同三司。迁兖州刺史。<br>未之部而卒。赠本官，加豫州刺史，谥曰惠。子运嗣。<br>裴果，字戎昭，河东闻喜人也。祖思贤，魏青州刺史。父遵，齐州刺史。果<br>少慷慨，有志略。魏太昌初，起家前将军、乾河军主，除阳平郡丞。太祖曾使并<br>州，与果相遇。果知非常人，密托附焉。永安末，盗贼蜂起。果从军征讨，乘黄<br>骢马，衣青袍，每先登陷阵，时人号为“黄骢年少”。永熙中，授河北郡守。<br>及齐神武败于沙苑，果乃率其宗党归阙。太祖嘉之，赐田宅、奴婢、牛马、<br>衣服、什物等。从战河桥，解玉壁围，并摧锋奋击，所向披靡。大统九年，又从<br>战邙山，于太祖前挺身陷阵，生擒东魏都督贺娄乌兰。勇冠当时，人莫不叹服。<br>以此太祖愈亲待之，补帐内都督，迁平东将军。后从开府杨忠平随郡、安陆，以<br>功加大都督，除正平郡守。正平，果本郡也。以威猛为政，百姓畏之，盗贼亦为<br>之屏息。迁使持节、车骑大将军、仪同三司、散骑常侍、司农卿。又从大将军尉<br>迟迥伐蜀。果率所部为前军，开剑阁，破李庆保，降杨乾运，皆有功。魏废帝三<br>年，授龙州刺史，封冠军县侯，邑五百户。俄而州民张道、李祏驱率百姓，围<br>逼州城。时粮仗皆阙，兵士又寡，果设方略以拒之，贼便退走。于是出兵追击，<br>累战破之。旬月之间，州境清晏。转陵州刺史。<br>孝闵帝践阼，除隆州刺史。加使持节、骠骑大将军、开府仪同三司，进爵为<br>公，增邑一千户。武成末，转眉州刺史。保定五年，授复州刺史。果性严猛，能<br>断决，每抑挫豪右，申理屈滞，历牧数州，号为称职。天和二年，卒于位。赠本<br>官，加绛晋建三州刺史。谥曰质。子孝仁嗣。<br>孝仁幼聪敏，涉猎经史，有誉于时。起家舍人上士。累迁大都督、仪同三司。<br>出为长宁镇将。捍御齐人，甚有威边之略。建德末，迁建州刺史，转谯州刺史。<br>大象末，又迁亳州刺史。<br>郑伟等之以梁州归款，时刘志亦以广州来附。志，弘农华阴人，本名思，汉<br>太尉宽之十世孙也。高祖隆，宋武帝平姚泓，以宗室首望，召拜冯翊郡守。后属<br>赫连氏入寇，避地河洛，因家于汝颍。祖善，魏天安中，举秀才，拜中书博士。<br>后至弘农郡守、北雍州刺史。父瑰，汝南郡守，赠徐州刺史。<br>志少好学，博涉群书，植性方重，兼有武略。魏正光中，以明经征拜国子助<br>教，除行台郎中。永安初，加宣威将军、给事中。二年，转东中郎府司马、征虏<br>将军。永熙二年，除安北将军、银青光禄大夫、广州别驾。三年，齐神武举兵入<br>洛，魏孝武西迁。志据城不从东魏，潜遣间使，奉表长安。魏孝武嘉之，授广州<br>长史、襄城郡守。后齐神武遣兵攻围，志力屈城陷，潜遁得免。<br>大统三年，太祖遣领军将军独孤信复洛阳。志纠合义徒，举广州归国。拜大<br>丞相府墨曹参军，封华阴县男，邑二百户。加大都督、抚军将军，转中外府属，<br>迁国子祭酒。世宗出牧宜州，太祖以志为幕府司录。世宗雅爱儒学，特钦重之，<br>事无大小，咸委于志。志亦忠恕谨慎，甚得匡赞之体。太祖嘉之，尝谓之曰：<br>“卿之所为，每会吾志。”于是遂赐名志焉。仍于宜州赐田宅，令徙居之。世宗<br>迁莅岐州，又令志以本官翊从。及世宗即位，除右金紫光禄大夫、车骑大将军、<br>仪同三司，进爵武乡县公，增邑通前一千户，仍赐姓宇文氏。高祖时为鲁公，诏<br>又以志为其府司马。<br>高祖嗣位，进授骠骑大将军、开府仪同三司，拜刑部中大夫。志执法平允，<br>甚得时誉。莲芍界内，数有群盗攻劫行旅，郡县不能制。乃以志为延寿郡守以督<br>之。志示以恩信，群盗相率请罪。志表陈其状，诏并免之。自是郡界肃清，寇盗<br>屏息。迁使持节、成州诸军事、成州刺史。政存宽恕，民吏爱之。天和五年卒。<br>赠大将军、扬州刺史，谥曰文。子子明嗣。<br>子明弘雅有父风。历官右侍上士、大都督、绛州别驾。隋文帝践极，除行台<br>郎中、顺阳郡守。子明弟子陵，司右中士、帅都督、凉州别驾。隋开皇初，拜姑<br>臧郡守。寻加仪同三司。历卫州蔚州长史、幽州总管府司马、朔州总管府长史。<br>史臣曰：昔阳货外叛，庶其窃邑，而《春秋》讥之；韩信背项，陈平归汉，<br>而史迁美之。盖以运属既安，君道已著，则徇利忘德者，罪也；时逢扰攘，臣礼<br>未备，则转祸为福者，可也。郑伟、崔彦穆等之在山东，并以不羁之才，邅回于<br>燕雀，终能翻然豹变，自致龟组，其知机之士欤。王士良之仕于齐，班职上卿，<br>出为牧伯，而临危苟免，失忠与义，其背叛之徒欤。令狐整器干确然，雅望重于<br>河右，处州里则勋著方隅，升朝廷则绩宣中外。而畏避权宠，克保终吉。不如是，<br>亦何以立韪名，取高位乎。<br><hr>
