<h4>《史部·周书·卷四十二  列传第三十四》<b class="x">作者：令狐德棻等</b></h4>
<br>○王褒庾信<br>王褒，字子渊，琅邪临沂人也。曾祖俭，齐侍中、太尉、南昌文宪公。祖骞，<br>梁侍中、金紫光禄大夫、南昌安侯。父规，梁侍中、左民尚书、南昌章侯。并有<br>重名于江左。<br>褒识量淹通，志怀沉静。美风仪，善谈笑，博览史传，尤工属文。梁国子祭<br>酒萧子云，褒之姑夫也，特善草隶。褒少以姻戚，去来其家，遂相模范。俄而名<br>亚子云，并见重于世。梁武帝喜其才艺，遂以弟鄱阳王恢之女妻之。起家秘书郎，<br>转太子舍人，袭爵南昌县侯。稍迁秘书丞。宣成王大器，简文帝之冢嫡，即褒之<br>姑子也。于时盛选僚佐，乃以褒为文学。寻迁安成内史。及侯景渡江，建业扰乱，<br>褒辑宁所部，见称于时。<br>梁元帝承制，转智武将军、南平内史。及嗣位于江陵，欲待褒以不次之位。<br>褒时犹在郡，敕王僧辩以礼发遣。褒乃将家西上。元帝与褒有旧，相得甚欢。拜<br>侍中，累迁吏部尚书、左仆射。褒既世胄名家，文学优赡，当时咸相推挹，故旬<br>月之间，位升端右。宠遇日隆，而褒愈自谦虚，不以位地矜人，时论称之。<br>初，元帝平侯景及擒武陵王纪之后，以建业雕残，方须修复；江陵殷盛，便<br>欲安之。又其故府臣寮，皆楚人也，并愿即都荆郢。尝召群臣议之。领军将军胡<br>僧祐、吏部尚书宗懔、太府卿黄罗汉、御史中丞刘瑴等曰：“建业虽是旧都，王<br>气已尽。且与北寇邻接，止隔一江。若有不虞，悔无及矣。臣等又尝闻之，荆南<br>之地，有天子气。今陛下龙飞缵业，其应斯乎。天时人事，征祥如此。臣等所见，<br>迁徙非宜。”元帝深以为然。时褒及尚书周弘正咸侍座。乃顾谓褒等曰：“卿意<br>以为何如？”褒性谨慎，知元帝多猜忌，弗敢公言其非。当时唯唯而已。后因清<br>闲密谏，言辞甚切。元帝颇纳之。然其意好荆、楚，已从僧祐等策。明日，乃于<br>众中谓褒曰：“卿昨日劝还建业，不为无理。”褒以宣室之言，岂宜显之于众。<br>知其计之不用也，于是止不复言。<br>及大军征江陵，元帝授褒都督城西诸军事。褒本以文雅见知，一旦委以总戎，<br>深自勉励，尽忠勤之节。被围之后，上下猜惧，元帝唯于褒深相委信。朱买臣率<br>众出宣阳之西门，与王师战，买臣大败。褒督进不能禁，乃贬为护军将军。王师<br>攻其外栅，城陷，褒从元帝入子城，犹欲固守。俄而元帝出降，褒遂与众俱出。<br>见柱国于谨，谨甚礼之。褒曾作《燕歌行》，妙尽关塞寒苦之状，元帝及诸文士<br>并和之，而竞为凄切之词。至此方验焉。<br>褒与王克、刘瑴、宗懔、殷不害等数十人，俱至长安。太祖喜曰：“昔平吴<br>之利，二陆而已。今定楚之功，群贤毕至。可谓过之矣。”又谓褒及王克曰：<br>“吾即王氏甥也，卿等并吾之舅氏。当以亲戚为情，勿以去乡介意。”于是授褒<br>及克、殷不害等车骑大将军、仪同三司。常从容上席，资饩甚厚。褒等亦并荷恩<br>眄，忘其羁旅焉。<br>孝闵帝践阼，封石泉县子，邑三百户。世宗即位，笃好文学。时褒与庾信才<br>名最高，特加亲待。帝每游宴，命褒等赋诗谈论，常在左右。寻加开府仪同三司。<br>保定中，除内史中大夫。高祖作《象经》，令褒注之。引据该洽，甚见称赏。褒<br>有器局，雅识治体。既累世在江东为宰辅，高祖亦以此重之。建德以后，颇参朝<br>议。凡大诏册，皆令褒具草。东宫既建，授太子少保，迁小司空，仍掌纶诰。乘<br>舆行幸，褒常侍从。<br>初，褒与梁处士汝南周弘让相善。及弘让兄弘正自陈来聘，高祖许褒等通亲<br>知音问。褒赠弘让诗，并致书曰：<br>嗣宗穷途，杨朱歧路。征蓬长逝，流水不归。舒惨殊方，炎凉异节，木皮春<br>厚，桂树冬荣。想摄卫惟宜，动静多豫。贤兄入关，敬承款曲。犹依杜陵之水，<br>尚保池阳之田，铲迹幽蹊，销声穹谷。何期愉乐，幸甚！幸甚！<br>弟昔因多疾，亟览九仙之方；晚涉世途，常怀五岳之举。同夫关令，物色异<br>人；譬彼客卿，服膺高士。上经说道，屡听玄牝之谈；中药养神，每禀丹沙之说。<br>顷年事遒尽，容发衰谢，芸其黄矣，零落无时。还念生涯，繁忧总集。视阴忄妻<br>日，犹赵孟之徂年；负杖行吟，同刘琨之积惨。河阳北临，空思巩县；霸陵南望，<br>还见长安。所冀书生之魂，来依旧壤；射声之鬼，无恨他乡。白云在天，长离别<br>矣，会见之期，邈无日矣。援笔揽纸，龙钟横集。<br>弘让复书曰：<br>甚矣悲哉！此之为别也。云飞泥沉，金铄兰灭，玉音不嗣，瑶华莫因。家兄<br>至自镐京，致书于穹谷。故人之迹，有如对面，开题申纸，流脸沾膝。江南燠热，<br>橘柚冬青；渭北沍寒，杨榆晚叶。土风气候，各集所安，餐卫适时，寝兴多福。<br>甚善！甚善！<br>与弟分袂西陕，言反东区，虽保周陵，还依蒋径，三姜离析，二仲不归。糜<br>鹿为曹，更多悲绪。丹经在握，贫病莫谐；芝术可求，恒为采掇。昔吾壮日，及<br>弟富年，俱值邕熙，并欢衡泌。南风雅操，清商妙曲，弦琴促坐，无乏夕晨。玉<br>沥金华，冀获难老。不虞一旦，翻覆波澜。吾已忄妻阴，弟非茂齿。禽、尚之契，<br>各在天涯，永念生平，难为胸臆。且当视阴数箭，排愁破涕。人生乐耳，忧戚何<br>为。岂能遽悲次房，游魂不反。远伤金彦，骸柩无托。但愿爱玉体，珍金箱，保<br>期颐，享黄发。犹冀苍雁赪鲤，时传尺素，清风朗月，俱寄相思。子渊，子渊，<br>长为别矣！握管操觚，声泪俱咽。<br>寻出为宜州刺史。卒于位，时年六十四。子鼐嗣。<br>庾信，字子山，南阳新野人也。祖易，齐征士。父肩吾，梁散骑常侍、中书<br>令。信幼而俊迈，聪敏绝伦。博览群书，尤善《春秋左氏传》。身长八尺，腰带<br>十围，容止颓然，有过人者。起家湘东国常侍，转安南府参军。时肩吾为梁太子<br>中庶子，掌管记。东海徐摛为左卫率。摛子陵及信，并为抄撰学士。父子在东宫，<br>出入禁闼，恩礼莫与比隆。既有盛才，文并绮艳，故世号为徐、庾体焉。当时后<br>进，竞相模范。每有一文，京都莫不传诵。累迁尚书度支郎中、通直正员郎。出<br>为郢州别驾。寻兼通直散骑常侍，聘于东魏。文章辞令，盛为邺下所称。还为东<br>宫学士，领建康令。<br>侯景作乱，梁简文帝命信率宫中文武千余人，营于朱雀航。及景至，信以众<br>先退。台城陷后，信奔于江陵。梁元帝承制，除御史中丞。及即位，转右卫将军，<br>封武康县侯，加散骑常侍，来聘于我。属大军南讨，遂留长安。江陵平，拜使持<br>节、抚军将军、右金紫光禄大夫、大都督，寻进车骑大将军、仪同三司。<br>孝闵帝践阼，封临清县子，邑五百户，除司水下大夫。出为弘农郡守，迁骠<br>骑大将军、开府仪同三司、司宪中大夫，进爵义城县侯。俄拜洛州刺史。信多识<br>旧章，为政简静，吏民安之。时陈氏与朝廷通好，南北流寓之士，各许还其旧国。<br>陈氏乃请王褒及信等十数人。高祖唯放王克、殷不害等，信及褒并留而不遣。寻<br>征为司宗中大夫。<br>世宗、高祖并雅好文学，信特蒙恩礼。至于赵、滕诸王，周旋款至，有若布<br>衣之交。群公碑志，多相请托。唯王褒颇与信相埒，自余文人，莫有逮者。<br>信虽位望通显，常有乡关之思。乃作《哀江南赋》以致其意云。其辞曰：<br>粤以戊辰之年，建亥之月，大盗移国，金陵瓦解。余乃窜身荒谷，公私涂炭。<br>华阳奔命，有去无归，中兴道消，穷于甲戌。三日哭于都亭，三年囚于别馆。天<br>道周星，物极不反。傅燮之但悲身世，无所求生；袁安之每念王室，自然流涕。<br>昔桓君山之志事，杜元凯之生平，并有著书，咸能自序。潘岳之文彩，始述家风；<br>陆机之词赋，多陈世德。信年始二毛，即逢丧乱，藐是流离，至于暮齿。《燕歌》<br>远别，悲不自胜；楚老相逢，泣将何及。畏南山之雨，忽践秦庭；让东海之滨，<br>遂餐周粟。下亭漂泊，皋桥羁旅，楚歌非取乐之方，鲁酒无忘忧之用。追为此赋，<br>聊以记言，不无危苦之辞，唯以悲哀为主。<br>日暮途远，人间何世。将军一去，大树飘零；壮士不还，寒风萧瑟。荆璧睨<br>柱，受连城而见欺；载书横阶，捧珠盘而不定。钟仪君子，入就南冠之囚；季孙<br>行人，留守西河之馆。申包胥之顿地，碎之以首；蔡威公之泪尽，加之以血。钓<br>台移柳，非玉关之可望；华亭唳鹤，岂河桥之可闻。<br>孙策以天下为三分，众裁一旅；项羽用江东之子弟，人唯八千。遂乃分裂山<br>河，宰割天下。岂有百万义师，一朝卷甲，芟夷斩伐，如草木焉。江、淮无涯岸<br>之阻，亭壁无藩篱之固。头会箕敛者，合从缔交；锄耰棘矜者，因利乘便。将非<br>江表王气，应终三百年乎？是知并吞六合，不免轵道之灾；混一车书，无救平阳<br>之祸。呜呼！山岳崩颓，既履危亡之运；春秋迭代，必有去故之悲。天意人事，<br>可以凄怆伤心者矣。况复舟楫路穷，星汉非乘槎可上；风飚道阻，蓬莱无可到之<br>期。穷者欲达其言，劳者须歌其事。陆士衡闻而抚掌，是所甘心；张平子见而陋<br>之，固其宜矣。<br>我之掌庾承周，以世功而为族；经邦佐汉，用论道而当官。禀嵩、华之玉石，<br>润河、洛之波澜。居负洛而重世，邑临河而晏安。逮永嘉之艰虞，始中原之乏主。<br>民枕倚于墙壁，路交横于豺虎。值五马之南奔，逢三星之东聚。彼凌江而建国，<br>此播迁于吾祖。分南阳而赐田，裂东岳而胙土。诛茅宋玉之宅，穿径临江之府。<br>水木交运，山川崩竭。家有直道，人多全节。训子见于纯深，事君彰于义烈。新<br>野有生祠之庙，河南有胡书之碣。况乃少微真人，天山逸民。阶庭空谷，门巷蒲<br>轮。移谈讲树，就简书筠。降生世德，载诞贞臣。文词高于甲观，模楷盛于漳滨。<br>嗟有道而无凤，叹非时而有麟。既奸回之赑匿，终不悦于仁人。<br>王子洛滨之岁，兰成射策之年，始含香于建礼，仍矫翼于崇贤。游洊雷之<br>讲肆，齿明离之胄筵。既倾蠡而酌海，遂侧管以窥天。方塘水白，钓渚池圆。侍<br>戎韬于武帐，听雅曲于文弦。乃解悬而通籍，遂崇文而会武。居笠毂而掌兵，出<br>兰池而典午。论兵于江汉之君，拭圭于西河之主。<br>于时朝野欢娱，池台钟鼓。里为冠盖，门成邹鲁。连茂苑于海陵，跨横塘于<br>江浦。东门则鞭石成桥，南极则铸铜为柱。树则园植万株，竹则家封千户。西赆<br>浮玉，南琛没羽。吴歈越吟，荆艳楚舞。草木之藉春阳，鱼龙之得风雨。五十<br>年中，江表无事。王歙为和亲之侯，班超为定远之使。马武无预于兵甲，冯唐不<br>论于将帅。岂知山岳暗然，江湖潜沸。渔阳有闾左戍卒，离石有将兵都尉。<br>天子方删诗书，定礼乐。设重云之讲，开士林之学。谈劫烬之灰飞，辩常星<br>之夜落。地平鱼齿，城危兽角。卧刁斗于荥阳，绊龙媒于平乐。宰衡以干戈为儿<br>戏，缙绅以清谈为庙略。乘渍水而胶船，驭奔驹以朽索。小人则将及水火，君子<br>则方成猿鹤。弊箄不能救盐池之咸，阿胶不能止黄河之浊。既而鲂鱼赪尾，四郊<br>多垒。殿狎江鸥，宫鸣野雉。湛卢去国，艅皇失水。见被发于伊川，知其时为戎<br>矣。<br>彼奸逆之炽盛，久游魂而放命。大则有鲸有鲵，小则为枭为獍。负其牛羊之<br>力，凶其水草之性。非玉烛之能调，岂璇玑之可正。值天下之无为，尚有欲于羁<br>縻。饮其琉璃之酒，赏其虎豹之皮。见胡桐于大夏，识鸟卵于条支。豺牙密厉，<br>虺毒潜吹。轻九鼎而欲问，闻三川而遂窥。<br>始则王子召戎，奸臣介胄。既官政而离逷，遂师言而泄漏。望廷尉之逋囚，<br>反淮南之穷寇。飞狄泉之苍鸟，起横江之困兽。地则石鼓鸣山，天则金精动宿。<br>北阙龙吟，东陵麟斗。尔乃桀黠构扇，凭陵畿甸。拥狼望于黄图，填卢山于赤县。<br>青袍如草，白马如练。天子履端废朝，单于长围高宴。两观当戟，千门受箭。白<br>虹贯日，苍鹰击殿。竞遭夏台之祸，遂视尧城之变。官守无奔问之人，干戚非平<br>戎之战。陶侃则空装米船，顾荣则虚摇羽扇。将军死绥，路绝重围。烽随星落，<br>书逐鸢飞。遂乃韩分赵裂，鼓卧旗折。失群班马，迷轮乱辙。猛士婴城，谋臣卷<br>舌。昆阳之战象走林，常山之阵蛇奔穴。五郡则兄弟相悲，三州则父子离别。<br>护军慷慨，忠能死节。三世为将，终于此灭。济阳忠壮，身参末将。兄弟三<br>人，义声俱唱。主辱臣死，名存身丧。狄人归元，三军凄怆。尚书多算，守备是<br>长。云梯可拒，地道能防。有齐将之闭壁，无燕师之卧墙。大事去矣，人之云亡。<br>申子奋发，勇气咆勃。实总元戎，身先士卒。胄落鱼门，兵填马窟。屡犯通中，<br>频遭刮骨。功业夭枉，身名埋没。或以隼翼鷃披，虎威狐假。沾渍锋镝，脂膏原<br>野。兵弱虏强，城孤气寡。闻鹤唳而虚惊，听胡笳而泪下。据神亭而亡戟，临横<br>江而弃马。崩于钜鹿之沙，碎于长平之瓦。于是桂林颠覆，长洲麋鹿。溃溃沸腾，<br>茫茫惨黩。天地离阻，人神怨酷。晋郑靡依，鲁卫不睦。竞动天关，争回地轴。<br>探雀<imgheight=32width=32border=0src=/bzk/QPXI.bmp>而未饱，待熊蹯而讵熟。乃有车侧郭门，筋悬庙屋。鬼同曹社之谋，<br>人有秦庭之哭。<br>余乃假刻蜜于关塞，称使者之酬对。逢鄂坂之讥嫌，值耏门之征税。乘白<br>马而不前，策青骡而转碍。吹落叶之扁舟，飘长帆于上游。彼锯牙而勾爪，又巡<br>江而习流，排青龙之战舰，斗飞燕之船楼。张辽临于赤壁，王浚下于巴丘。乍风<br>惊而射火，或箭重而回舟。未辨声于黄盖，已先沈于杜侯。落帆黄鹤之浦，藏船<br>鹦鹉之洲。路已分于湘汉，星犹看于斗牛。若乃阴陵失路，钓台斜趣。望赤岸而<br>沾衣，舣乌江而不度。雷池栅浦，鹊陵焚戍。旅舍无烟，巢禽失树。谓荆、衡之<br>杞梓，庶江、汉之可恃。淮海维扬，三千余里。过漂渚而寄食，托芦中而度水。<br>届于七泽，滨于十死。嗟天保之未定，见殷忧之方始。本不达于危行，又无情于<br>禄仕。谬掌卫于中军，滥尸丞于御史。<br>信生世等于龙门，辞亲同于河洛。奉立身之遗训，受成书之顾托。昔三世而<br>无惭，今七叶而始落。泣风雨于《梁山》，惟枯鱼之衔索。入欹斜之小径，掩蓬<br>藋之荒扉。就汀洲之杜若，待芦苇之单衣。<br>于时西楚霸王，剑及繁阳。鏖兵金匮，校战玉堂。苍鹰赤雀，铁舳牙樯。沈<br>白马而誓众，负黄龙而度江。海潮迎舰，江萍送王。戎车屯于石城，戈船掩乎淮、<br>泗。诸侯则郑伯前驱，盟主则荀珝暮至。剖巢熏穴，奔魑走魅。埋长狄于驹门，<br>斩蚩尤于中冀。然腹为灯，饮头为器。直虹贯垒，长星属地。昔之虎据龙盘，加<br>以黄旗紫气，莫不随狐兔而窟穴，与风尘而殄瘁。<br>西瞻博望，北临玄圃。月榭风台，池平树古。倚弓于玉女窗扉，系马于凤凰<br>楼柱。仁寿之镜徒悬，茂陵之书空聚。若夫立德立言，谟明夤亮。声超于系表，<br>道高于河上。既不遇于浮丘，遂无言于师旷。指爱子而托人，知西陵而谁望。非<br>无北阙之兵，犹有云台之仗。司徒之表里经纶，狐偃之惟王实勤。横雕戈而对霸<br>主，执金鼓而问贼臣。平吴之功，壮于杜元凯；王室是赖，深于温太真。始则地<br>名全节，终以山称枉人。南阳校书，去之已远。上蔡逐猎，知之何晚。镇北之负<br>誉矜前，风飚懔然。水神遭箭，山灵见鞭。是以蛰熊伤马，浮蛟没船。才子并命，<br>俱非百年。<br>中宗之夷凶静乱，大雪冤耻。去代邸而承基，迁唐郊而纂祀。反旧章于司隶，<br>归余风于正始。沉猜则方逞其欲，藏疾则自矜于己。天下之事没焉，诸侯之心摇<br>矣。既而齐交北绝，秦患西起。况背关而怀楚，异端委而开吴。驱绿林之散卒，<br>拒骊山之叛徒。营军梁溠，搜乘巴渝。问诸淫昏之鬼，求诸厌劾之巫。荆门遭<br>廪延之戮，夏首滥逵泉之诛。蔑因亲于教爱，忍和乐于弯弧。慨无谋于肉食，非<br>所望于《论都》。未深思于五难，先自擅于二端。登阳城而避险，卧底柱而求安。<br>既言多于忌刻，实志勇于刑残。但坐观于时变，本无情于急难。地为黑子，城犹<br>弹丸。其怨则黩，其盟则寒。岂冤禽之能塞海，非愚叟之可移山。况以沴气朝浮，<br>妖精夜殒。赤鸟则三朝夹日，苍云则七重围轸。亡吴之岁既穷，入郢之年斯尽。<br>周含郑怒，楚结秦冤。有南风之不竞，值西邻之责言。俄而梯冲乱舞，冀马<br>云屯。皞秦车于畅毂，沓汉鼓于雷门。下陈仓而连弩，度临晋而横船。虽复楚有<br>七泽，人称三户。箭不丽于六麋，雷无惊于九虎。辞洞庭兮落木，去涔阳兮极浦。<br>炽火兮焚旗，贞风兮害蛊。乃使玉轴扬灰，龙文斫柱。下江余城，长林故营。徒<br>思箝马之秣，未见烧牛之兵。章曼支以毂走，宫之奇以族行。河无冰而马度，关<br>未晓而鸡鸣。忠臣解骨，君子吞声。章华望祭之所，云梦伪游之地。荒谷缢于莫<br>敖，冶父囚乎群帅。硎阱摺拉，鹰鹯批扌费。冤霜夏零，愤泉秋沸。城崩杞妇之<br>哭，竹染湘妃之泪。<br>水毒秦泾，山高赵陉。十里五里，长亭短亭。饥随蛰燕，暗遂流萤。秦中水<br>黑，关上泥青。于时瓦解冰泮，风飞电散。浑然千里，淄、渑一乱。雪暗如沙，<br>冰横似岸。逢赴洛之陆机，见离家之王粲。莫不闻陇水而掩泣，向关山而长叹。<br>况复君在交河，妾在清波。石望夫而逾远，山望子而逾多。才人之忆代郡，公主<br>之去清河。栩阳亭有离别之赋，临江王有愁思之歌。别有飘摇武威，羁旅金微。<br>班超生而望反，温序死而思归。李陵之双凫永去，苏武之一雁空飞。<br>昔江陵之中否，乃金陵之祸始。虽借人之外力，实萧墙之内起。拨乱之主忽<br>焉，中兴之宗不祀。伯兮叔兮，同见戮于犹子。荆山鹊飞而玉碎，随岸蛇生而珠<br>死。鬼火乱于平林，殇魂惊于新市。梁故丰徒，楚实秦亡。不有所废，其何以昌。<br>有妫之后，遂育于姜。输我神器，居为让王。天地之大德曰生，圣人之大宝曰位。<br>用无赖子之孙，举江东而全弃。惜天下之一家，遭东南之反气。以鹑首而赐秦，<br>天何为而此醉！<br>且夫天道回旋，民生预焉。余烈祖于西晋，始流播于东川。洎余身而七叶，<br>又遭时而北迁。提挈老幼，关河累年。死生契阔，不可问天。况复零落将尽，灵<br>光巍然。日穷于纪，岁将复始。逼切危虑，端忧暮齿。践长乐之神皋，望宣平之<br>贵里。渭水贯于天门，骊山回于地市。幕府大将军之爱客，丞相平津侯之待士。<br>见钟鼎于金、张，闻弦歌于许、史。岂知灞陵夜猎，犹是故时将军；咸阳布衣，<br>非独思归王子。<br>大象初，以疾去职，卒。隋文帝深悼之，赠本官，加荆淮二州刺史。子立嗣。<br>史臣曰：两仪定位，日月扬晖，天文彰矣；八卦以陈，书契有作，人文详矣。<br>若乃坟索所纪，莫得而云，《典谟》以降，遗风可述。是以曲阜多才多艺，鉴二<br>代以正其本；阙里性与天道，修《六经》以维其末。故能范围天地，纲纪人伦。<br>穷神知化，称首于千古；经邦纬俗，藏用于百代。至矣哉！斯固圣人之述作也。<br>逮乎两周道丧，七十义乖。淹中、稷下，八儒三墨，辩博之论蜂起；漆园、<br>黍谷，名法兵农，宏放之词雾集。虽雅诰奥义，或未尽善，考其所长，盖贤达之<br>源流也。其后逐臣屈平，作《离骚》以叙志，宏才艳发，有恻隐之美。宋玉，南<br>国词人，追逸辔而亚其迹。大儒荀况，赋礼智以陈其情，含章郁起，有讽论之义。<br>贾生，洛阳才子，继清景而奋其晖。并陶铸性灵，组织风雅，词赋之作，实为其<br>冠。<br>自是著述滋繁，体制匪一。孝武之后，雅尚斯文，扬葩振藻者如林，而二马、<br>王、杨为之杰；东京之朝，兹道愈扇，咀征含商者成市，而班、傅、张、蔡为之<br>雄。当涂受命，尤好虫篆；金行勃兴，无替前烈。曹、王、陈、阮，负宏衍之思，<br>挺栋干于邓林；潘、陆、张、左，擅侈丽之才，饰羽仪于凤穴。斯并高视当世，<br>连衡孔门。虽时运推移，质文屡变，譬犹六代并凑，易俗之用无爽；九流竞逐，<br>一致之理同归。历选前英，于兹为盛。<br>既而中州版荡，戎狄交侵，僣伪相属，士民涂炭，故文章黜焉。其潜思于战<br>争之间，挥翰于锋镝之下，亦往往而间出矣。若乃鲁徽、杜广、徐光、尹弼之畴，<br>知名于二赵；宋谚、封奕、朱彤、梁谠之属，见重于燕、秦。然皆迫于仓卒，牵<br>于战争。章奏符檄，则粲然可观；体物缘情，则寂寥于世。非其才有优劣，时运<br>然也。至朔漠之地，蕞尔夷俗，胡义周之颂国都，足称宏丽；区区河右，而学者<br>埒于中原，刘延明之铭酒泉，可谓清典。子曰“十室之邑，必有忠信”，岂徒言<br>哉。<br>洎乎有魏，定鼎沙朔，南包河、淮，西吞关、陇。当时之士，有许谦、崔宏、<br>崔浩、高允、高闾、游雅等，先后之间，声实俱茂，词义典正，有永嘉之遗烈焉。<br>及太和之辰，虽复崇尚文雅，方骖并路，多乖往辙，涉海登山，罕值良宝。其后<br>袁翻才称澹雅，常景思摽沉郁，彬彬焉，盖一时之俊秀也。<br>周氏创业，运属陵夷。纂遗文于既丧，聘奇士如弗及。是以苏亮、苏绰、卢<br>柔、唐瑾、元伟、李昶之徒，咸奋鳞翼，自致青紫。然绰建言务存质朴，遂糠<*米<br>比魏、晋，宪章虞、夏。虽属词有师古之美，矫枉非适时之用，故莫能常行焉。<br>既而革车电迈，渚宫云撤。尔其荆、衡杞梓，东南竹箭，备器用于庙堂者众矣。<br>唯王褒、庾信奇才秀出，牢笼于一代。是时，世宗雅词云委，滕、赵二王雕章间<br>发。咸筑宫虚馆，有如布衣之交。由是朝廷之人，闾阎之士，莫不忘味于遗韵，<br>眩精于末光。犹丘陵之仰嵩、岱，川流之宗溟渤也。然则子山之文，发源于宋末，<br>盛行于梁季。其体以淫放为本，其词以轻险为宗。故能夸目侈于红紫，荡心逾于<br>郑、卫。昔杨子云有言：“诗人之赋，丽以则；词人之赋，丽以淫。”若以庾氏<br>方之，斯又词赋之罪人也。<br>原夫文章之作，本乎情性。覃思则变化无方，形言则条流遂广。虽诗赋与奏<br>议异轸，铭诔与书论殊途，而撮其指要，举其大抵，莫若以气为主，以文传意。<br>考其殿最，定其区域，摭《六经》百氏之英华，探屈、宋、卿、云之秘奥。其调<br>也尚远，其旨也在深，其理也贵当，其辞也欲巧。然后莹金璧，播芝兰，文质因<br>其宜，繁约适其变，权衡轻重，斟酌古今，和而能壮，丽而能典，焕乎若五色之<br>成章，纷乎犹八音之繁会。夫然，则魏文所谓通才足以备体矣，士衡所谓难能足<br>以逮意矣。<br><hr>
