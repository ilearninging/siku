<h4>《史部·史记·卷九十五  樊郦滕灌列传第三十五》<b class="x">作者：司马迁</b></h4>
<br>舞阳侯樊哙者，沛人也。以屠狗为事，与高祖俱隐。<br>初从高祖起丰，攻下沛。高祖为沛公，以哙为舍人。从攻胡陵、方与，还守<br>丰，击泗水监丰下，破之。复东定沛，破泗水守薛西。与司马战砀东，卻敌，<br>斩首十五级，赐爵国大夫。常从，沛公击章邯军濮阳，攻城先登，斩首二十三级，<br>赐爵列大夫。复常从，从攻城阳，先登。下户牖，破李由军，斩首十六级，赐上<br>间爵。从攻围东郡守尉於成武，卻敌，斩首十四级，捕虏十一人，赐爵五大夫。<br>从击秦军，出亳南。河间守军於杠里，破之。击破赵贲军开封北，以卻敌先登，<br>斩候一人，首六十八级，捕虏二十七人，赐爵卿。从攻破杨熊军於曲遇。攻宛陵，<br>先登，斩首八级，捕虏四十四人，赐爵封号贤成君。从攻长社、轘辕，绝河津，<br>东攻秦军於尸，南攻秦军於犨。破南阳守齮於阳城。东攻宛城，先登。西至郦，<br>以卻敌，斩首二十四级，捕虏四十人，赐重封。攻武关，至霸上，斩都尉一人，<br>首十级，捕虏百四十六人，降卒二千九百人。<br>项羽在戏下，欲攻沛公。沛公从百馀骑因项伯面见项羽，谢无有闭关事。项<br>羽既飨军士，中酒，亚父谋欲杀沛公，令项庄拔剑舞坐中，欲击沛公，项伯常屏<br>蔽之。时独沛公与张良得入坐，樊哙在营外，闻事急，乃持铁盾入到营。营卫止<br>哙，哙直撞入，立帐下。项羽目之，问为谁。张良曰：“沛公参乘樊哙。”项羽<br>曰：“壮士。”赐之卮酒彘肩。哙既饮酒，拔剑切肉食，尽之。项羽曰：“能复<br>饮乎？”哙曰：“臣死且不辞，岂特卮酒乎！且沛公先入定咸阳，暴师霸上，以<br>待大王。大王今日至，听小人之言，与沛公有隙，臣恐天下解，心疑大王也。”<br>项羽默然。沛公如厕，麾樊哙去。既出，沛公留车骑，独骑一马，与樊哙等四人<br>步从，从间道山下归走霸上军，而使张良谢项羽。项羽亦因遂已，无诛沛公之心<br>矣。是日微樊哙奔入营谯让项羽，沛公事几殆。<br>明日，项羽入屠咸阳，立沛公为汉王。汉王赐哙爵为列侯，号临武侯。迁为<br>郎中，从入汉中。<br>还定三秦，别击西丞白水北，雍轻车骑於雍南，破之。从攻雍、斄城，先登。<br>击章平军好畤，攻城，先登陷阵，斩县令丞各一人，首十一级，虏二十人，迁郎<br>中骑将。从击秦车骑壤东，卻敌，迁为将军。攻赵贲，下郿、槐里、柳中、咸阳；<br>灌废丘，最。至栎阳，赐食邑杜之樊乡。从攻项籍，屠煮枣。击破王武、程处军<br>於外黄。攻邹、鲁、瑕丘、薛。项羽败汉王於彭城，尽复取鲁、梁地。哙还至荥<br>阳，益食平阴二千户，以将军守广武。一岁，项羽引而东。从高祖击项籍，下阳<br>夏，虏楚周将军卒四千人。围项籍於陈，大破之。屠胡陵。<br>项籍既死，汉王为帝，以哙坚守战有功，益食八百户。从高帝攻反燕王臧荼，<br>虏荼，定燕地。楚王韩信反，哙从至陈，取信，定楚。更赐爵列侯，与诸侯剖符，<br>世世勿绝，食舞阳，号为舞阳侯，除前所食。以将军从高祖攻反韩王信於代。自<br>霍人以往至云中，与绛侯等共定之，益食千五百户。因击陈豨与曼丘臣军，战襄<br>国，破柏人，先登，降定清河、常山凡二十七县，残东垣，迁为左丞相。破得綦<br>毋卬、尹潘军於无终、广昌。破豨别将胡人王黄军於代南，因击韩信军於参合。<br>军所将卒斩韩信，破豨胡骑横谷，斩将军赵既，虏代丞相冯梁、守孙奋、大将王<br>黄、将军、太仆解福等十人。与诸将共定代乡邑七十三。其后燕王卢绾反，哙以<br>相国击卢绾，破其丞相抵蓟南，定燕地，凡县十八，乡邑五十一。益食邑千三百<br>户，定食舞阳五千四百户。从，斩首百七十六级，虏二百八十八人。别，破军七，<br>下城五，定郡六，县五十二，得丞相一人，将军十二人，二千石已下至三百石十<br>一人。<br>哙以吕后女弟吕须为妇，生子伉，故其比诸将最亲。<br>先黥布反时，高祖尝病甚，恶见人，卧禁中，诏户者无得入群臣。群臣绛、<br>灌等莫敢入。十馀日，哙乃排闼直入，大臣随之。上独枕一宦者卧。哙等见上流<br>涕曰：“始陛下与臣等起丰沛，定天下，何其壮也！今天下已定，又何惫也！且<br>陛下病甚，大臣震恐，不见臣等计事，顾独与一宦者绝乎？且陛下独不见赵高之<br>事乎？”高帝笑而起。<br>其后卢绾反，高帝使哙以相国击燕。是时高帝病甚，人有恶哙党於吕氏，即<br>上一日宫车晏驾，则哙欲以兵尽诛灭戚氏、赵王如意之属。高帝闻之大怒，乃使<br>陈平载绛侯代将，而即军中斩哙。陈平畏吕后，执哙诣长安。至则高祖已崩，吕<br>后释哙，使复爵邑。<br>孝惠六年，樊哙卒，谥为武侯。子伉代侯。而伉母吕须亦为临光侯，高后时<br>用事专权，大臣尽畏之。伉代侯九岁，高后崩。大臣诛诸吕、吕须婘属，因诛<br>伉。舞阳侯中绝数月。孝文帝既立，乃复封哙他庶子市人为舞阳侯，复故爵邑。<br>市人立二十九岁卒，谥为荒侯。子他广代侯。六岁，侯家舍人得罪他广，怨之，<br>乃上书曰：“荒侯市人病不能为人，令其夫人与其弟乱而生他广，他广实非荒侯<br>子，不当代后。”诏下吏。孝景中六年，他广夺侯为庶人，国除。<br>曲周侯郦商者，高阳人。陈胜起时，商聚少年东西略人，得数千。沛公略地<br>至陈留，六月馀，商以将卒四千人属沛公於岐。从攻长社，先登，赐爵封信成君。<br>从沛公攻缑氏，绝河津，破秦军洛阳东。从攻下宛、穰，定十七县。别将攻旬关，<br>定汉中。<br>项羽灭秦，立沛公为汉王。汉王赐商爵信成君，以将军为陇西都尉。别将定<br>北地、上郡。破雍将军焉氏，周类军栒邑，苏驵军於泥阳。赐食邑武成六千户。<br>以陇西都尉从击项籍军五月，出钜野，与锺离眛战，疾斗，受梁相国印，益食<br>邑四千户。以梁相国将从击项羽二岁三月，攻胡陵。<br>项羽既已死，汉王为帝。其秋，燕王臧荼反，商以将军从击荼，战龙脱，先<br>登陷阵，破荼军易下，卻敌，迁为右丞相，赐爵列侯，与诸侯剖符，世世勿绝，<br>食邑涿五千户，号曰涿侯。以右丞相别定上谷，因攻代，受赵相国印。以右丞相<br>赵相国别与绛侯等定代、雁门，得代丞相程纵、守相郭同、将军已下至六百石十<br>九人。还，以将军为太上皇卫一岁七月。以右丞相击陈豨，残东垣。又以右丞相<br>从高帝击黥布，攻其前拒，陷两陈，得以破布军，更食曲周五千一百户，除前所<br>食，凡别破军三，降定郡六，县七十三，得丞相、守相、大将各一人，小将二人，<br>二千石已下至六百石十九人。<br>商事孝惠、高后时，商病，不治。其子寄，字况，与吕禄善。及高后崩，大<br>臣欲诛诸吕，吕禄为将军，军於北军，太尉勃不得入北军，於是乃使人劫郦商，<br>令其子况绐吕禄，吕禄信之，故与出游，而太尉勃乃得入据北军，遂诛诸吕。是<br>岁商卒，谥为景侯。子寄代侯。天下称郦况卖交也。<br>孝景前三年，吴、楚、齐、赵反，上以寄为将军，围赵城，十月不能下。得<br>俞侯栾布自平齐来，乃下赵城，灭赵，王自杀，除国。孝景中二年，寄欲取平原<br>君为夫人，景帝怒，下寄吏，有罪，夺侯。景帝乃以商他子坚封为缪侯，续郦氏<br>后。缪靖侯卒，子康侯遂成立。遂成卒，子怀侯世宗立。世宗卒，子侯终根立，<br>为太常，坐法，国除。<br>汝阴侯夏侯婴，沛人也。为沛厩司御。每送使客还，过沛泗上亭，与高祖语，<br>未尝不移日也。婴已而试补县吏，与高祖相爱。高祖戏而伤婴，人有告高祖。高<br>祖时为亭长，重坐伤人，告故不伤婴，婴证之。后狱覆，婴坐高祖系岁馀，掠笞<br>数百，终以是脱高祖。<br>高祖之初与徒属欲攻沛也，婴时以县令史为高祖使。上降沛一日，高祖为沛<br>公，赐婴爵七大夫，以为太仆。从攻胡陵，婴与萧何降泗水监平，平以胡陵降，<br>赐婴爵五大夫。从击秦军砀东，攻济阳，下户牖，破李由军雍丘下，以兵车趣攻<br>战疾，赐爵执帛。常以太仆奉车从击章邯军东阿、濮阳下，以兵车趣攻战疾，破<br>之，赐爵执珪。复常奉车从击赵贲军开封，杨熊军曲遇。婴从捕虏六十八人，降<br>卒八百五十人，得印一匮。因复常奉车从击秦军雒阳东，以兵车趣攻战疾，赐爵<br>封转为滕公。因复奉车从攻南阳，战於蓝田、芷阳，以兵车趣攻战疾，至霸上。<br>项羽至，灭秦，立沛公为汉王。汉王赐婴爵列侯，号昭平侯，复为太仆，从入蜀、<br>汉。<br>还定三秦，从击项籍。至彭城，项羽大破汉军。汉王败，不利，驰去。见孝<br>惠、鲁元，载之。汉王急，马罢，虏在后，常蹶两儿欲弃之，婴常收，竟载之，<br>徐行面雍树乃驰。汉王怒，行欲斩婴者十馀，卒得脱，而致孝惠、鲁元於丰。<br>汉王既至荥阳，收散兵，复振，赐婴食祈阳。复常奉车从击项籍，追至陈，<br>卒定楚，至鲁，益食兹氏。<br>汉王立为帝。其秋，燕王臧荼反，婴以太仆从击荼。明年，从至陈，取楚王<br>信。更食汝阴，剖符世世勿绝。以太仆从击代，至武泉、云中，益食千户。因从<br>击韩信军胡骑晋阳旁，大破之。追北至平城，为胡所围，七日不得通。高帝使使<br>厚遗阏氏，冒顿开围一角。高帝出欲驰，婴固徐行，弩皆持满外向，卒得脱。益<br>食婴细阳千户。复以太仆从击胡骑句注北，大破之。以太仆击胡骑平城南，三陷<br>陈，功为多，赐所夺邑五百户。以太仆击陈豨、黥布军，陷陈卻敌，益食千户，<br>定食汝阴六千九百户，除前所食。<br>婴自上初起沛，常为太仆，竟高祖崩。以太仆事孝惠。孝惠帝及高后德婴之<br>脱孝惠、鲁元於下邑之间也，乃赐婴县北第第一，曰“近我”，以尊异之。孝惠<br>帝崩，以太仆事高后。高后崩，代王之来，婴以太仆与东牟侯入清宫，废少帝，<br>以天子法驾迎代王代邸，与大臣共立为孝文皇帝，复为太仆。八岁卒，谥为文侯。<br>子夷侯灶立，七年卒。子共侯赐立，三十一年卒。子侯颇尚平阳公主。立十九岁，<br>元鼎二年，坐与父御婢奸罪，自杀，国除。<br>颍阴侯灌婴者，睢阳贩缯者也。高祖之为沛公，略地至雍丘下，章邯败杀项<br>梁，而沛公还军於砀，婴初以中涓从击破东郡尉於成武及秦军於扛里，疾斗，赐<br>爵七大夫。从攻秦军亳南、开封、曲遇，战疾力，赐爵执帛，号宣陵君。从攻阳<br>武以西至雒阳，破秦军尸北，北绝河津，南破南阳守齮阳城东，遂定南阳郡。西<br>入武关，战於蓝田，疾力，至霸上，赐爵执珪，号昌文君。<br>沛公立为汉王，拜婴为郎中，从入汉中，十月，拜为中谒者。从还定三秦，<br>下栎阳，降塞王。还围章邯於废丘，未拔。从东出临晋关，击降殷王，定其地。<br>击项羽将龙且、魏相项他军定陶南，疾战，破之。赐婴爵列侯，号昌文侯，食杜<br>平乡。<br>复以中谒者从降下砀，以至彭城。项羽击，大破汉王。汉王遁而西，婴从还，<br>军於雍丘。王武、魏公申徒反，从击破之。攻下黄，西收兵，军於荥阳。楚骑来<br>众，汉王乃择军中可为骑将者，皆推故秦骑士重泉人李必、骆甲习骑兵，今为校<br>尉，可为骑将。汉王欲拜之，必、甲曰：“臣故秦民，恐军不信臣，臣愿得大王<br>左右善骑者傅之。”灌婴虽少，然数力战，乃拜灌婴为中大夫，令李必、骆甲为<br>左右校尉，将郎中骑兵击楚骑於荥阳东，大破之。受诏别击楚军后，绝其饷道，<br>起阳武至襄邑。击项羽之将项冠於鲁下，破之，所将卒斩右司马、骑将各一人。<br>击破柘公王武，军於燕西，所将卒斩楼烦将五人，连尹一人。击王武别将桓婴白<br>马下，破之，所将卒斩都尉一人。以骑渡河南，送汉王到雒阳，使北迎相国韩信<br>军於邯郸。还至敖仓，婴迁为御史大夫。<br>三年，以列侯食邑杜平乡。以御史大夫受诏将郎中骑兵东属相国韩信，击破<br>齐军於历下，所将卒虏车骑将军华毋伤及将吏四十六人。降下临菑，得齐守相田<br>光。追齐相田横至嬴、博，破其骑，所将卒斩骑将一人，生得骑将四人。攻下嬴、<br>博，破齐将军田吸於千乘，所将卒斩吸。东从韩信攻龙且、留公旋於高密，卒斩<br>龙且，生得右司马、连尹各一人，楼烦将十人，身生得亚将周兰。<br>齐地已定，韩信自立为齐王，使婴别将击楚将公杲於鲁北，破之。转南，破<br>薛郡长，身虏骑将一人。攻博阳，前至下相以东南僮、取虑、徐。度淮，尽降其<br>城邑，至广陵。项羽使项声、薛公、郯公复定淮北。婴度淮北，击破项声、郯公<br>下邳，斩薛公，下下邳，击破楚骑於平阳，遂降彭城，虏柱国项佗，降留、薛、<br>沛、酂、萧、相。攻苦、谯，复得亚将周兰。与汉王会颐乡。从击项籍军於陈下，<br>破之，所将卒斩楼烦将二人，虏骑将八人。赐益食邑二千五百户。<br>项籍败垓下去也，婴以御史大夫受诏将车骑别追项籍至东城，破之。所将卒<br>五人共斩项籍，皆赐爵列侯。降左右司马各一人，卒万二千人，尽得其军将吏。<br>下东城、历阳。渡江，破吴郡长吴下，得吴守，遂定吴、豫章、会稽郡。还定淮<br>北，凡五十二县。<br>汉王立为皇帝，赐益婴邑三千户。其秋，以车骑将军从击破燕王臧荼。明年，<br>从至陈，取楚王信。还，剖符，世世勿绝，食颍阴二千五百户，号曰颍阴侯。<br>以车骑将军从击反韩王信於代，至马邑，受诏别降楼烦以北六县，斩代左相，<br>破胡骑於武泉北。复从击韩信胡骑晋阳下，所将卒斩胡白题将一人。受诏并将燕、<br>赵、齐、梁、楚车骑，击破胡骑於硰石。至平城，为胡所围，从还军东垣。<br>从击陈豨，受诏别攻豨丞相侯敞军曲逆下，破之，卒斩敞及特将五人。降曲<br>逆、卢奴、上曲阳、安国、安平。攻下东垣。<br>黥布反，以车骑将军先出，攻布别将於相，破之，斩亚将楼烦将三人。又进<br>击破布上柱国军及大司马军。又进破布别将肥诛。婴身生得左司马一人，所将卒<br>斩其小将十人，追北至淮上。益食二千五百户。布已破，高帝归，定令婴食颖阴<br>五千户，除前所食邑。凡从得二千石二人，别破军十六，降城四十六，定国一，<br>郡二，县五十二，得将军二人，柱国、相国各一人，二千石十人。<br>婴自破布归，高帝崩，婴以列侯事孝惠帝及吕太后。太后崩，吕禄等以赵王<br>自置为将军，军长安，为乱。齐哀王闻之，举兵西，且入诛不当为王者。上将军<br>吕禄等闻之，乃遣婴为大将，将军往击之。婴行至荥阳，乃与绛侯等谋，因屯兵<br>荥阳，风齐王以诛吕氏事，齐兵止不前。绛侯等既诛诸吕，齐王罢兵归，婴亦罢<br>兵自荥阳归，与绛侯、陈平共立代王为孝文皇帝。孝文皇帝於是益封婴三千户，<br>赐黄金千斤，拜为太尉。<br>三岁，绛侯勃免相就国，婴为丞相，罢太尉官。是岁，匈奴大入北地、上郡，<br>令丞相婴将骑八万五千往击匈奴。匈奴去，济北王反，诏乃罢婴之兵。后岁馀，<br>婴以丞相卒，谥曰懿侯。子平侯阿代侯。二十八年卒，子彊代侯。十三年，彊有<br>罪，绝二岁。元光三年，天子封灌婴孙贤为临汝侯，续灌氏后，八岁，坐行赇有<br>罪，国除。<br>太史公曰：吾適丰沛，问其遗老，观故萧、曹、樊哙、滕公之家，及其素，<br>异哉所闻！方其鼓刀屠狗卖缯之时，岂自知附骥之尾，垂名汉廷，德流子孙哉？<br>余与他广通，为言高祖功臣之兴时若此云。<br><hr>
