<h4>《史部·史记·卷一百一十四  东越列传第五十四》<b class="x">作者：司马迁</b></h4>
<br>闽越王无诸及越东海王摇者，其先皆越王句践之后也，姓驺氏。秦已并天下，<br>皆废为君长，以其地为闽中郡。及诸侯畔秦，无诸、摇率越归鄱阳令吴芮，所谓<br>鄱君者也，从诸侯灭秦。当是之时，项籍主命，弗王，以故不附楚。汉击项籍，<br>无诸、摇率越人佐汉。汉五年，复立无诸为闽越王，王闽中故地，都东冶。孝惠<br>三年，举高帝时越功，曰闽君摇功多，其民便附，乃立摇为东海王，都东瓯，世<br>俗号为东瓯王。<br>后数世，至孝景三年，吴王濞反，欲从闽越，闽越未肯行，独东瓯从吴。及<br>吴破，东瓯受汉购，杀吴王丹徒，以故皆得不诛，归国。<br>吴王子子驹亡走闽越，怨东瓯杀其父，常劝闽越击东瓯。至建元三年，闽越<br>发兵围东瓯。东瓯食尽，困，且降，乃使人告急天子。天子问太尉田蚡，蚡对曰：<br>“越人相攻击，固其常，又数反覆，不足以烦中国往救也。自秦时弃弗属。”於<br>是中大夫庄助诘蚡曰：“特患力弗能救，德弗能覆；诚能，何故弃之？且秦举咸<br>阳而弃之，何乃越也！今小国以穷困来告急天子，天子弗振，彼当安所告愬？又<br>何以子万国乎？”上曰：“太尉未足与计。吾初即位，不欲出虎符发兵郡国。”<br>乃遣庄助以节发兵会稽。会稽太守欲距不为发兵，助乃斩一司马，谕意指，遂发<br>兵浮海救东瓯。未至，闽越引兵而去。东瓯请举国徙中国，乃悉举众来，处江淮<br>之间。<br>至建元六年，闽越击南越。南越守天子约，不敢擅发兵击而以闻。上遣大行<br>王恢出豫章，大农韩安国出会稽，皆为将军。兵未逾岭，闽越王郢发兵距险。其<br>弟馀善乃与相、宗族谋曰：“王以擅发兵击南越，不请，故天子兵来诛。今汉兵<br>众彊，今即幸胜之，后来益多，终灭国而止。今杀王以谢天子。天子听，罢兵，<br>固一国完；不听，乃力战；不胜，即亡入海。”皆曰“善”。即鏦杀王，使使<br>奉其头致大行。大行曰：“所为来者诛王。今王头至，谢罪，不战而耘，利莫大<br>焉。”乃以便宜案兵告大农军，而使使奉王头驰报天子。诏罢两将兵，曰：“郢<br>等首恶，独无诸孙繇君丑不与谋焉。”乃使郎中将立丑为越繇王，奉闽越先祭祀。<br>馀善已杀郢，威行於国，国民多属，窃自立为王。繇王不能矫其众持正。天<br>子闻之，为馀善不足复兴师，曰：“馀善数与郢谋乱，而后首诛郢，师得不劳。”<br>因立馀善为东越王，与繇王并处。<br>至元鼎五年，南越反，东越王馀善上书，请以卒八千人从楼船将军击吕嘉等。<br>兵至揭扬，以海风波为解，不行，持两端，阴使南越。及汉破番禺，不至。是时<br>楼船将军杨仆使使上书，愿便引兵击东越。上曰士卒劳倦，不许，罢兵，令诸校屯<br>豫章梅领待命。<br>元鼎六年秋，馀善闻楼船请诛之，汉兵临境，且往，乃遂反，发兵距汉道。<br>号将军驺力等为“吞汉将军”，入白沙、武林、梅岭，杀汉三校尉。是时汉使大<br>农张成、故山州侯齿将屯，弗敢击，卻就便处，皆坐畏懦诛。<br>馀善刻“武帝”玺自立，诈其民，为妄言。天子遣横海将军韩说出句章，浮<br>海从东方往；楼船将军杨仆出武林；中尉王温舒出梅岭；越侯为戈船、下濑将军，<br>出若邪、白沙。元封元年冬，咸入东越。东越素发兵距险，使徇北将军守武林，<br>败楼船军数校尉，杀长吏。楼船将军率钱唐辕终古斩徇北将军，为御儿侯。自兵<br>未往。<br>故越衍侯吴阳前在汉，汉使归谕馀善，馀善弗听。及横海将军先至，越衍侯<br>吴阳以其邑七百人反，攻越军於汉阳。从建成侯敖，与其率，从繇王居股谋曰：<br>“馀善首恶，劫守吾属。今汉兵至，众彊，计杀馀善，自归诸将，傥幸得脱。”<br>乃遂俱杀馀善，以其众降横海将军，故封繇王居股为东成侯，万户；封建成侯敖<br>为开陵侯；封越衍侯吴阳为北石侯；封横海将军说为案道侯；封横海校尉福为缭<br>嫈侯。福者，成阳共王子，故为海常侯，坐法失侯。旧从军无功，以宗室故侯。<br>诸将皆无成功，莫封。东越将多军，汉兵至，弃其军降，封为无锡侯。<br>於是天子曰东越狭多阻，闽越悍，数反覆，诏军吏皆将其民徙处江淮间。东<br>越地遂虚。<br>太史公曰：越虽蛮夷，其先岂尝有大功德於民哉，何其久也！历数代常为君<br>王，句践一称伯。然馀善至大逆，灭国迁众，其先苗裔繇王居股等犹尚封为万户<br>侯，由此知越世世为公侯矣。盖禹之馀烈也。<br><hr>
