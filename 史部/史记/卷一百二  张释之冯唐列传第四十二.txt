<h4>《史部·史记·卷一百二  张释之冯唐列传第四十二》<b class="x">作者：司马迁</b></h4>
<br>张廷尉释之者，堵阳人也，字季。有兄仲同居。以訾为骑郎，事孝文帝，十<br>岁不得调，无所知名。释之曰：“久宦减仲之产，不遂。”欲自免归。中郎将袁<br>盎知其贤，惜其去，乃请徙释之补谒者。释之既朝毕，因前言便宜事。文帝曰：<br>“卑之，毋甚高论，令今可施行也。”於是释之言秦汉之间事，秦所以失而汉所<br>以兴者久之。文帝称善，乃拜释之为谒者仆射。<br>释之从行，登虎圈。上问上林尉诸禽兽簿，十馀问，尉左右视，尽不能对。<br>虎圈啬夫从旁代尉对上所问禽兽簿甚悉，欲以观其能口对响应无穷者。文帝曰：<br>“吏不当若是邪？尉无赖！”乃诏释之拜啬夫为上林令。释之久之前曰：“陛下<br>以绛侯周勃何如人也？”上曰：“长者也。”又复问：“东阳侯张相如何如人也？”<br>上复曰：“长者。”释之曰：“夫绛侯、东阳侯称为长者，此两人言事曾不能出<br>口，岂斅此啬夫谍谍利口捷给哉！且秦以任刀笔之吏，吏争以亟疾苛察相高，然<br>其敝徒文具耳，无恻隐之实。以故不闻其过，陵迟而至於二世，天下土崩。今陛<br>下以啬夫口辩而超迁之，臣恐天下随风靡靡，争为口辩而无其实。且下之化上疾<br>於景响，举错不可不审也。”文帝曰：“善。”乃止不拜啬夫。<br>上就车，召释之参乘，徐行，问释之秦之敝。具以质言。至宫，上拜释之为<br>公车令。<br>顷之，太子与梁王共车入朝，不下司马门，於是释之追止太子、梁王无得入<br>殿门。遂劾不下公门不敬，奏之。薄太后闻之，文帝免冠谢曰：“教儿子不谨。”<br>薄太后乃使使承诏赦太子、梁王，然后得入。文帝由是奇释之，拜为中大夫。<br>顷之，至中郎将。从行至霸陵，居北临厕。是时慎夫人从，上指示慎夫人新<br>丰道，曰：“此走邯郸道也。”使慎夫人鼓瑟，上自倚瑟而歌，意惨凄悲怀，顾<br>谓群臣曰：“嗟乎！以北山石为椁，用纻絮斮陈，蕠漆其间，岂可动哉！”<br>左右皆曰：“善。”释之前进曰：“使其中有可欲者，虽锢南山犹有郄；使其中<br>无可欲者，虽无石椁，又何戚焉！”文帝称善。其后拜释之为廷尉。<br>顷之，上行出中渭桥，有一人从桥下走出，乘舆马惊。於是使骑捕，属之廷<br>尉。释之治问。曰：“县人来，闻跸，匿桥下。久之，以为行已过，即出，见乘<br>舆车骑，即走耳。”廷尉奏当，一人犯跸，当罚金。文帝怒曰：“此人亲惊吾马，<br>吾马赖柔和，令他马，固不败伤我乎？而廷尉乃当之罚金！”释之曰：“法者天<br>子所与天下公共也。今法如此而更重之，是法不信於民也。且方其时，上使立诛<br>之则已。今既下廷尉，廷尉，天下之平也，一倾而天下用法皆为轻重，民安所措<br>其手足？唯陛下察之。”良久，上曰：“廷尉当是也。”<br>其后有人盗高庙坐前玉环，捕得，文帝怒，下廷尉治。释之案律盗宗庙服御<br>物者为奏，奏当弃市。上大怒曰：“人之无道，乃盗先帝庙器，吾属廷尉者，欲<br>致之族，而君以法奏之，非吾所以共承宗庙意也。”释之免冠顿首谢曰：“法如<br>是足也。且罪等，然以逆顺为差。今盗宗庙器而族之，有如万分之一，假令愚民<br>取长陵一抔土，陛下何以加其法乎？”久之，文帝与太后言之，乃许廷尉当。是<br>时，中尉条侯周亚夫与梁相山都侯王恬开见释之持议平，乃结为亲友。张廷尉由<br>此天下称之。<br>后文帝崩，景帝立，释之恐，称病。欲免去，惧大诛至；欲见谢，则未知何<br>如。用王生计，卒见谢，景帝不过也。<br>王生者，善为黄老言，处士也。尝召居廷中，三公九卿尽会立，王生老人，<br>曰“吾袜解”，顾谓张廷尉：“为我结袜！”释之跪而结之。既已，人或谓王生<br>曰：“独柰何廷辱张廷尉，使跪结袜？”王生曰：“吾老且贱，自度终无益於张<br>廷尉。张廷尉方今天下名臣，吾故聊辱廷尉，使跪结袜，欲以重之。”诸公闻之，<br>贤王生而重张廷尉。<br>张廷尉事景帝岁馀，为淮南王相，犹尚以前过也。久之，释之卒。其子曰张<br>挚，字长公，官至大夫，免。以不能取容当世，故终身不仕。<br>冯唐者，其大父赵人。父徙代。汉兴徙安陵。唐以孝著，为中郎署长，事文<br>帝。文帝辇过，问唐曰：“父老何自为郎？家安在？”唐具以实对。文帝曰：<br>“吾居代时，吾尚食监高袪数为我言赵将李齐之贤，战於钜鹿下。今吾每饭，意<br>未尝不在钜鹿也。父知之乎？”唐对曰：“尚不如廉颇、李牧之为将也。”上曰：<br>“何以？”唐曰：“臣大父在赵时，为官率将，善李牧。臣父故为代相，善赵将<br>李齐，知其为人也。”上既闻廉颇、李牧为人，良说，而搏髀曰：“嗟乎！吾独<br>不得廉颇、李牧时为吾将，吾岂忧匈奴哉！”唐曰：“主臣！陛下虽得廉颇、李<br>牧，弗能用也。”上怒，起入禁中。良久，召唐让曰：“公柰何众辱我，独无间<br>处乎？”唐谢曰：“鄙人不知忌讳。”<br>当是之时，匈奴新大入朝冉阝，杀北地都尉卬。上以胡寇为意，乃卒复问唐<br>曰：“公何以知吾不能用廉颇、李牧也？”唐对曰：“臣闻上古王者之遣将也，<br>跪而推毂，曰阃以内者，寡人制之；阃以外者，将军制之。军功爵赏皆决於外，<br>归而奏之。此非虚言也。臣大父言，李牧为赵将居边，军市之租皆自用飨士，赏<br>赐决於外，不从中扰也。委任而责成功，故李牧乃得尽其智能，遣选车千三百乘，<br>彀骑万三千，百金之士十万，是以北逐单于，破东胡，灭澹林，西抑彊秦，南支<br>韩、魏。当是之时，赵几霸。其后会赵王迁立，其母倡也。王迁立，乃用郭开谗，<br>卒诛李牧，令颜聚代之。是以兵破士北，为秦所禽灭。今臣窃闻魏尚为云中守，<br>其军市租尽以飨士卒，出私养钱，五日一椎牛，飨宾客军吏舍人，是以匈奴远避，<br>不近云中之塞。虏曾一入，尚率车骑击之，所杀甚众。夫士卒尽家人子，起田中<br>从军，安知尺籍伍符。终日力战，斩首捕虏，上功莫府，一言不相应，文吏以法<br>绳之。其赏不行而吏奉法必用。臣愚，以为陛下法太明，赏太轻，罚太重。且云<br>中守魏尚坐上功首虏差六级，陛下下之吏，削其爵，罚作之。由此言之，陛下虽<br>得廉颇、李牧，弗能用也。臣诚愚，触忌讳，死罪死罪！”文帝说。是日令冯唐<br>持节赦魏尚，复以为云中守，而拜唐为车骑都尉，主中尉及郡国车士。<br>七年，景帝立，以唐为楚相，免。武帝立，求贤良，举冯唐。唐时年九十馀，<br>不能复为官，乃以唐子冯遂为郎。遂字王孙，亦奇士，与余善。<br>太史公曰：张季之言长者，守法不阿意；冯公之论将率，有味哉！有味哉！<br>语曰“不知其人，视其友”。二君之所称诵，可著廊庙。书曰“不偏不党，王道<br>荡荡；不党不偏，王道便便”。张季、冯公近之矣。<br><hr>
