<h4>《史部·史记·卷九十八  傅靳蒯成列传第三十八》<b class="x">作者：司马迁</b></h4>
<br>阳陵侯傅宽，以魏五大夫骑将从，为舍人，起横阳。从攻安阳、杠里，击赵<br>贲军於开封，及击杨熊曲遇、阳武，斩首十二级，赐爵卿。从至霸上。沛公立为<br>汉王，汉王赐宽封号共德君。从入汉中，迁为右骑将。从定三秦，赐食邑雕阴。<br>从击项籍，待怀，赐爵通德侯。从击项冠、周兰、龙且，所将卒斩骑将一人敖下，<br>益食邑。<br>属淮阴，击破齐历下军，击田解。属相国参，残博，益食邑。因定齐地，剖<br>符世世勿绝，封为阳陵侯，二千六百户，除前所食。为齐右丞相，备齐。五岁为<br>齐相国。<br>四月，击陈豨，属太尉勃，以相国代丞相哙击豨。一月，徙为代相国，将屯。<br>二岁，为代丞相，将屯。<br>孝惠五年卒，谥为景侯。子顷侯精立，二十四年卒。子共侯则立，十二年卒。<br>子侯偃立，三十一年，坐与淮南王谋反，死，国除。<br>信武侯靳歙，以中涓从，起宛朐。攻济阳。破李由军。击秦军亳南、开封东<br>北，斩骑千人将一人，首五十七级，捕虏七十三人，赐爵封号临平君。又战蓝田<br>北，斩车司马二人，骑长一人，首二十八级，捕虏五十七人。至霸上。沛公立为<br>汉王，赐歙爵建武侯，迁为骑都尉。<br>从定三秦。别西击章平军於陇西，破之，定陇西六县，所将卒斩车司马、候<br>各四人，骑长十二人。从东击楚，至彭城。汉军败还，保雍丘，去击反者王武等。<br>略梁地，别将击邢说军菑南，破之，身得说都尉二人，司马、候十二人，降吏卒<br>四千一百八十人。破楚军荥阳东。三年，赐食邑四千二百户。<br>别之河内，击赵将贲郝军朝歌，破之，所将卒得骑将二人，车马二百五十匹。<br>从攻安阳以东，至棘蒲，下七县。别攻破赵军，得其将司马二人，候四人，降吏<br>卒二千四百人。从攻下邯郸。别下平阳，身斩守相，所将卒斩兵守、郡守各一人，<br>降邺。从攻朝歌、邯郸，及别击破赵军，降邯郸郡六县。还军敖仓，破项籍军成<br>皋南，击绝楚饟道，起荥阳至襄邑。破项冠军鲁下。略地东至缯、郯、下邳，<br>南至蕲、竹邑。击项悍济阳下。还击项籍陈下，破之。别定江陵，降江陵柱国、<br>大司马以下八人，身得江陵王，生致之雒阳，因定南郡。从至陈，取楚王信，剖<br>符世世勿绝，定食四千六百户，号信武侯。<br>以骑都尉从击代，攻韩信平城下，还军东垣。有功，迁为车骑将军，并将梁、<br>赵、齐、燕、楚车骑，别击陈豨丞相敞，破之，因降曲逆。从击黥布有功，益封<br>定食五千三百户。凡斩首九十级，虏百三十二人；别破军十四，降城五十九，定<br>郡、国各一，县二十三；得王、柱国各一人，二千石以下至五百石三十九人。<br>高后五年，歙卒，谥为肃侯。子亭代侯。二十一年，坐事国人过律，孝文后<br>三年，夺侯，国除。<br>蒯成侯緤者，沛人也，姓周氏。常为高祖参乘，以舍人从起沛。至霸上，<br>西入蜀、汉，还定三秦，食邑池阳。东绝甬道，从出度平阴，遇淮阴侯兵襄国，<br>军乍利乍不利，终无离上心。以緤为信武侯，食邑三千三百户。高祖十二年，<br>以緤为蒯成侯，除前所食邑。<br>上欲自击陈豨，蒯成侯泣曰：“始秦攻破天下，未尝自行。今上常自行，是<br>为无人可使者乎？”上以为“爱我”，赐入殿门不趋，杀人不死。<br>至孝文五年，緤以寿终，谥为贞侯。子昌代侯，有罪，国除。至孝景中二<br>年，封緤子居代侯。至元鼎三年，居为太常，有罪，国除。<br>太史公曰：阳陵侯傅宽、信武侯靳歙皆高爵，从高祖起山东，攻项籍，诛杀<br>名将，破军降城以十数，未尝困辱，此亦天授也。蒯成侯周緤操心坚正，身不<br>见疑，上欲有所之，未尝不垂涕，此有伤心者然，可谓笃厚君子矣。<br><hr>
