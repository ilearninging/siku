<h4>《史部·辽史·卷八十五  列传第十五》<b class="x">作者：脱脱等</b></h4>
<br>○萧挞凛萧观音奴耶律题子耶律谐理耶律奴瓜萧柳高勋奚<br>和朔奴萧塔列葛耶律撒合<br>萧挞凛，字驼宁，思温之再从侄。父术鲁列，善相马，应历间为马群侍中。<br>挞凛幼敦厚，有才略，通天文。保宁初，为宿直官，累任珝剧。统和四年，宋杨<br>继业率兵由代州来侵，攻陷城邑。挞凛以诸军副部署，从枢密使耶律斜轸败之，<br>擒继业于朔州。六年秋，改南院都监，从驾南征，攻沙堆，力战被创，太后尝亲<br>临视。明年，加右监门卫上将军、检校太师，遥授彰德军节度使。十一年，与东<br>京留守萧恒德伐高丽，破之。高丽称臣奉贡。十二年，夏人梗边，王太妃受命总<br>乌古及永兴宫分军讨之，挞凛为阻卜都详稳。凡军中号令，太妃并委挞凛。师还，<br>以功加兼侍中，封兰陵郡王。十五年，敌烈部人杀详稳而叛，遁于西北荒，挞凛<br>将轻骑逐之，因讨阻卜之未服者，诸蕃岁贡方物充于国，自后往来若一家焉。上<br>赐诗嘉奖，仍命林牙耶律昭作赋，以述其功。挞凛以诸部叛服不常，上表乞建三<br>城以绝边患，从之。俄召为南京统军使。二十年，复伐宋，擒其将王先知，破其<br>军于遂城，下祁州，上手诏奖谕。进至澶渊，宋主军于城隍间，未接战，挞凛按<br>视地形，取宋之羊观、盐堆、凫雁，中伏弩，卒。明日，轊车至，太后哭之恸，<br>辍朝五日。子糙古，南京统军使。<br>萧观音奴，字耶宁，奚王搭纥之孙。统和十二年，为右祗候郎君班详稳，迁<br>奚六部大王。　先是，俸秩外，给獐鹿百数，皆取于民，观音奴奏罢之。及伐宋，<br>与萧挞凛为先锋，降祁州，下德清军，上加优赏。同知南院事，卒。<br>耶律题子，字胜隐，北府宰相兀里之孙。善射，工画。保宁间，为御盏郎君。<br>九年，奉使于汉，具言两国通好长久之计，其主继元深加礼重。统和二年，将兵<br>与西边详稳耶律速撒讨陀罗斤，大破之。四年，宋将杨继业陷山西城邑，题子从<br>北院枢密使耶律斜轸击之，败贺令图于定安，授西南面招讨都监。宋兵守蔚州急，<br>召外援，题子闻之，夜伏兵道傍。黎明，宋兵果来，过未半而击之；城中军出，<br>斜轸复邀之。两军俱溃，奔飞狐，地隘不得进，杀伤甚众。贺令图复集败卒来袭<br>蔚州，题子逆战，破之，应州守将自遁。进围寰州，冒矢石登城，宋军大溃。当<br>斜轸擒继业于朔州，题子功居多。是年冬，复与萧挞凛由东路击宋，俘获甚众。<br>后闻宋兵屯易州，率兵逆之，至易境而卒。<br>初，题子破令图，宋将有因伤而仆，题子绘其状以示宋人，咸嗟神妙。<br>耶律谐理，字乌古邻，突举部人。统和四年，宋将杨继业来攻山西，谐理从<br>耶律斜轸击之，常居先锋，侦候有功。是岁，伐宋，宋人拒于滹沱河，谐理率精<br>骑便道先济，获其将康保威，以功诏世预节度使选。太平元年，稍迁本部节度使。<br>六年，从萧惠攻甘州，不克。会阻卜攻围三克军，谐理与都监耶律涅鲁古往救，<br>至可敦城西南，遇敌，不能阵，中流矢卒。<br>耶律奴瓜，字延宁，太祖异母弟南府宰相苏之孙。有膂力，善调鹰隼。统和<br>四年，宋杨继业来侵，奴瓜为黄皮室糺都监，击败之，尽复所陷城邑。军还，<br>加诸卫小将军。及伐宋，有功，迁黄皮室详稳。六年，再举，将先锋军，败宋游<br>兵于定州，为东京统军使，加金紫崇禄大夫。从奚王和朔奴伐兀惹，以战失利，<br>削金紫崇禄阶。十九年，拜南府宰相。二十一年，复伐宋，擒其将王继忠于望都，<br>俘杀甚众，以功加同政事门下平章事。二十六年，为辽兴军节度使，寻复为南府<br>宰相。开泰初，加尚父，卒。<br>萧柳，字徒门，淳钦皇后弟阿古只五世孙。幼养于伯父排押之家，多知，能<br>文，膂力绝人。统和中，叔父恒德临终，荐其才，诏入侍卫。十七年，南伐，宋<br>将范庭召列方阵而待。时皇弟隆庆为先锋，问诸将佐谁敢当者，柳曰：“若得骏<br>马，则愿为之先。”隆庆授以甲骑。柳揽辔，谓诸将曰：“阵若动，诸君急攻。”<br>遂驰而前，敌少却。隆庆席势攻之，南军遂乱。柳中流矢，裹创而战，众皆披靡。<br>时排押留守东京，奏柳为四军兵马都指挥使。明年，为北女直详稳，政济宽猛，<br>部民畏爱。迁东路统军使。秩满，百姓愿留复任，许之。从伐高丽，遇大蛇当路，<br>前驱者请避；柳曰：“壮士安惧此！”拔剑断蛇。师还致仕。<br>柳好滑稽，虽君臣燕饮，诙谐无所忌，时人比之俳优。临终，谓人曰：“吾<br>少有致君志，不能直遂，故以谐进。冀万有一补，俳优名何避！”顷之，被寝衣<br>而坐，呼曰：“吾去矣！”言讫而逝。耶律观音奴集柳所著诗千篇，目曰《岁寒<br>集》。<br>高勋，字鼎臣，晋北平王信韬之子。性通敏。仕晋为阁门使。会同九年，与<br>杜重威来降。太宗入汴，授四方馆使。好结权贵，能服勤，大臣多推誉之。天禄<br>间，为枢密使，总汉军事。五年，刘崇遣使来求封册，诏勋册崇为大汉神武皇帝。<br>应历初，封赵王，出为上京留守，寻移南京。会宋欲城益津，勋上书请假巡徼以<br>扰之，帝然其奏，宋遂不果城。十七年，宋略地益津关，勋击败之，知南院枢密<br>事。景宗即位，以定策功，进王秦。保宁中，以南京郊内多隙地，请疏畦种稻，<br>帝欲从之。林邪耶律昆宣言于朝曰：“高勋此奏，必有异志。果令种稻，引水为<br>畦，设以京叛，官军何自而入？”帝疑之，不纳。寻迁南院枢密使。以毒药馈驸<br>马都尉萧啜里，事觉，流铜州。寻又谋害尚书令萧思温，诏狱诛之，没其产，皆<br>赐思温家。<br>奚和朔奴，字筹宁，奚可汗之裔。保宁中，为奚六部长。统和初，皇太后称<br>制，以耶律休哥领南边事，和朔奴为南面行军副部署。四年，宋曹彬、米信等来<br>侵，和朔奴与休哥破宋兵于燕南，手诏褒美。军还，怙权挝无罪人李浩至死，上<br>以其功释之。六年冬，南征，将本部军由别道进击敌军于狼山，俘获甚众。八年，<br>上表曰：“臣窃见太宗之时，奚六部二宰相、二常衮，诰命大常衮班在酋长左右，<br>副常衮总知酋长五房族属，二宰相匡辅酋长，建明善事。今宰相职如故，二常衮<br>别无所掌，乞依旧制。”从之。十二年秋，迁都部署，伐兀惹。驻于铁骊，秣马<br>数月，进至兀惹城。利其俘掠，请降不许，令急攻之。城中大恐，皆殊死战。和<br>朔奴知不能克，从副部署萧恒德议，掠地东南，循高丽北界而还。以地远粮绝，<br>士马死伤，诏降封爵，卒。子乌也，郎君班详稳。<br>萧塔列葛，字雄隐，五院部人。八世祖只鲁，遥辇氏时尝为虞人。唐安禄山<br>来攻，只鲁战于黑山之阳，败之。以功为北府宰相，世预其选。塔列葛仕开泰间，<br>累迁西南面招讨使。重熙十一年，使西夏，谕伐宋事，约元昊出别道以会。十二<br>年，改右夷离毕、同知南京留守，转左夷离毕，俄授东京留守，以世选为北府宰<br>相，卒。<br>耶律撒合，字率懒，乙室部人，南府宰相欧礼斯子。天禄间始仕。应历中，<br>拜乙室大王，兼知兵马事。乾亨初，宋来侵，诏以本部兵守南京，与北院大王奚<br>底、统军萧讨古等逆战，奚底等败走，独撒合全军还。上谕之曰：“拒敌当如此。<br>卿勉之，无忧不富贵。”加守太保。统和间卒。<br>论曰：辽在统和间，数举兵伐宋，诸将如耶律谐理、奴瓜、萧柳等俱有降城<br>擒将之功。最后以萧挞凛为统军，直抵澶渊。将与宋战，挞凛中弩，我兵失倚，<br>和议始定。或者天厌其乱，使南北之民休息者耶！<br><hr>
