<h4>《史部·曹子建集·卷十》<b class="x">作者：曹植</b></h4>
○汉二祖优劣论有客问余曰：“夫汉二帝，高祖、光武，俱为受命拨乱之君，此时事之难易，论其人之优劣，孰者为先？”余应之曰：“昔汉之初兴，高祖因暴秦而起，官由亭长，自亡徒召集英雄。遂诛强楚，光有天下。功齐汤武，业流后嗣。诚帝王之元勋，人君之盛事也。然而名不继德，行不纯道。身没之后，崩亡之际，果令凶妇肆酖酷之心，嬖妾被人豕之刑；云赵幽囚，祸殃骨肉；诸吕专权，社稷几移。凡此诸事，岂非高祖寡计浅虑以致。然彼之雄材大略，倜傥之节，信当世至豪健壮杰士也。又其枭将画臣，皆古今之鲜有，历世之希睹。彼能任其才而用之，听其言而察之。故兼天下，有帝位，流巨勋，而遗元功也。不然，斯不免于闾阎之人，当世之匹夫也。世祖体乾灵之休德，禀贞和之纯精，通黄中之妙理，韬亚圣之懿才。其为德也，聪达而多识，仁智而明恕，重慎而周密，乐施而爱人。值阳九无妄之世，遭炎光厄会之运。殷尔雷发，赫然神举。用武略以攘暴，兴义兵以扫残，神光前驱，威风先游。军未出于南京，莽已毙于西都。破二公于昆阳，斩阜、赐于汉津。当此时也，九州鼎沸，四海渊涌，言帝者二三，称王者四五，咸鸱视狼顾，虎超龙骧。光武秉朱光之巨钺，震赫斯之隆怒。夫其荡涤凶秽，剿除丑类，若顺迅风而纵烈火，晒白日而扫朝云也。若克东齐难胜之寇，降赤眉不计之虏，彭宠以望异内陨，庞萌以叛主取诛，隗戎以背信躯毙，公孙以离心授首。尔乃庙谋而后动众，计定而后行师，故攻无不陷之垒，战无奔北之卒。是以群下欣欣，归心圣德，宣仁以和众，迈德以来远。于时战克之将，筹画之臣，承诏奉令者获宠，违命犯旨者颠危。故曰：建武之行师也，计出于主心，胜决于庙堂。故窦融闻声而影附，马援一见而叹息。股肱有济济之美，元首有穆穆之容。敦睦九族，有唐虞之称；高尚纯朴，有羲皇之素；谦虚纳下，有吐握之劳；留心庶事，有日昃之勤。乃规弘迹而造皇极，创帝道而立德基。是以计功则业殊，比隆则事异，旌德则靡愆，言行则无秽，量力则势微，论辅则力劣。卒能握乾图之休征，应五百之显期，立不刊之遐迹，建不朽之元功。金石播其休烈，诗书载其勋懿。故曰：“光武其优也。”○魏德论元气否塞，玄黄喷薄，晨星乱逆，阴阳舛错，国无完邑，陵无掩椁。四海鼎沸，萧条沙漠。武皇之兴也，以道陵残，义气风发。神戈退指，则妖氛顺制；灵弧云举，则朝阳播越。惟我圣后，神武盖天，威光佐扫，辰彗北弯，首尾争击，气齐率然。乃电北，席卷千里。隐乎若崩岳，旰乎若溃海。愠彼蛮夏，蠢尔弗恭。脂我萧斧，简武练锋，星陈而天运，振耀乎南封。荆人风靡，交、益影从。军蕴余势，袭利乘权。荡鬼区于白水，擒矫制于遐川，仰属目于条支，晞弱水之潺湲。薄张骞于大夏，笑骠骑于祁连。其化之也如神，其养之也如春。柔远能迩，谁敢不宾？宪度增饰，日耀月光。迹存乎建安，道隆乎延康。于是汉氏归义，顾音孔昭，显禅天位，希唐放尧，上犹谦谦弗纳也。发不世之明诏，薄皇居而弗泰，蹈北人之清节，美石户之高介。义贯金石，神明以兴，神祗致祥，乾灵效祐。于是群公卿士，功臣列辟，率尔而进曰：“昔文王三分居二，以服事殷，非能之而弗欲，盖欲之而弗能。况天网弗禁，皇网圯纽，侯民非复汉萌，尺土非复汉有。故武皇创迹于前，陛下光美于后。盖所谓勋成于彼，位定于此者也。将使斯民播秬鬯，植灵芝，锄二穗，挹醴滋。遂乃凯风回焱，甘露匝时，农夫咏于田陇，织妇吟而综丝。黄吻之龀，含哺而怡；鲐背之老，击壤而嬉。古虽称乎赫胥，曷若斯之大治乎？”于时上富于春秋，圣德汪濊，奇志妙思，神鉴灵察。方将审御阴阳，增耀日月，极祯祥于遐奥，飞仁风以树惠。既游精于万机，探幽洞深，复逍遥乎六艺；兼览儒林，抗思乎文藻之场囿，容与乎道术之疆畔。超天路而高峙，阶清云以妙观。将参迹于三皇，岂徒论功于大汉。天地位矣，九域清矣，皇化四达，帝猷成矣。明哉元首，股肱贞矣。礼乐既作，兴颂声矣。固将封泰山，禅梁甫，历名山，以祈福。周五方之灵宇，越八九于往素。踵帝皇之灵矩，流余祚于黎蒸。钟元吉乎圣主。○相论世固有人身瘠而志立，体小而名高者，于圣则否。是以尧眉八彩，舜目重瞳，禹耳叁漏，文王四乳。然则世亦有四乳者，此则驽马，一毛似骥耳。又曰：宋臣有公孙吕者，长七尺，面长三尺，广三寸。名震天下。若此之状，盖远代而求，非一世之异也。使形殊于外，道合其中，名震天下，不亦宜乎？语云：“无忧而戚，忧必及之；无庆而欢，乐必遂之。”此心有先动，而神有先知，则色有先见也。故扁鹊见桓公，知其将亡；申叔见巫臣，知其窃妻而逃也。荀子曰：“以为天不知人事邪？则周公有风雷之灾，宋景有三舍之福。以为知人事乎？则楚昭有弗厓之应，魏文无延期之报。”由是言之，则天道之与相占，可知而疑，不可得而无也。○辩道论世有方士，吾王悉所招致。甘陵有甘始，庐江有左慈，阳城有郗俭，始能行气导引，慈晓房中之术，俭善辟谷，悉号数百岁。所以集之于魏国者，诚恐此人之徒接奸诡以欺众，行妖恶以惑民。故聚而禁之也。岂复欲观神仙于瀛洲，求安期于边海，释金辂而履云舆，弃文骥而求飞龙哉？夫帝者位殊万国，富有天下，威尊彰明，齐光日月，宫殿阙庭，焜耀紫微。何顾乎王母之宫，昆仑之域哉？夫三乌被役，不如百官之美也；素女姮娥，不若椒房之丽也；云衣羽裳，不若黼黻之饰也；驾螭载霓，不若乘舆之盛也；琼蕊玉华，不若王圭之洁也。而顾为匹夫所罔，纳虚妄之辞，信眩惑之说。隆礼以招弗臣，倾产以供虚求，散王爵以荣之，清闲馆以居之。经年累稔，终无一验。虽复诛其身，灭其族，纷然足为天下笑矣。若夫玄黄所以娱目，铿鎗所以乐耳，媛妃所以绍先，刍豢所以悦口也。何必甘无味之味，听无声之乐，观无彩之色也。○籍田说春耕于籍田，郎中令侍寡人焉，顾而谓之曰：“昔者神农氏始尝万草，教民种植。今寡人之兴此田，将欲以拟乎治国，非徒娱耳目而已也。夫营畴万亩，厥田上下，经以大陌，带以横阡，奇柳夹路，名果被园，宰农实掌，是谓公田。此亦寡人之封疆也。日殄没而归馆，晨未昕而即野，此亦寡人之先下也。菽雚特畴，禾黍异田，此亦寡人之理政也。及其息泉涌，庇重阴，怀有虞，抚素琴，此亦寡人之所习乐也。兰蕙荃蘅，植之近畴，此亦寡人之所亲贤也。刺藜臭蔚，弃之远疆，此亦寡人之所远佞也。若年丰岁登，果茂菜滋，则臣仆小大，咸取验焉。”又曰：“封人有能以轻凿修钩去树之蝎者，树得以茂繁。”中舍人曰：“不识治天下者，亦有蝎者乎？”寡人告之曰：“昔三苗、共工、鲧、驩兜，非尧之蝎欤？”问曰：“诸侯之国，亦有蝎乎？”寡人告之曰：“齐之诸田、晋之六卿、鲁之三桓，非诸侯之蝎欤？然三国无轻凿修钩之任，终于齐篡、鲁弱、晋国以分，不亦痛乎？”曰：“不识为君子者，亦有蝎乎？”寡人告之曰：“固有之也。富而慢，贵而骄，残仁贼义，甘财悦色，此亦君子之蝎也。”天子勤耘以牧一国，大夫勤耘以收世禄，君子勤耘以显令德。夫农者始于种，终于获。泽既时矣，苗既美矣，弃而不耘，则改为荒畴。盖丰年者，期于必收，譬修道者，亦期于没身也。○令禽恶鸟论国人有以伯劳生献者，王召见之。侍臣曰：“世同恶伯劳之鸣，敢问何谓也？”王曰：“《月令》：‘仲夏穀始鸣。’《诗》云：‘七月鸣穀。’七月，夏之五月，穀则博劳也。昔尹吉甫信后妻之谗，杀孝子伯奇。其弟伯封求而不得，作《黍离》之诗，俗传云：吉甫后悟，追伤伯奇。出游于田，见鸟鸣于桑，其声噭然，吉甫动心，曰：“无乃伯奇乎？”鸟乃抚翼，其音尤切。吉甫曰：“果吾子也。”乃顾曰：“伯劳乎？是吾子，栖吾舆；非吾子，飞勿居。”言未卒，鸟寻声而栖于盖。归入门，集于井干之上，向室而号。吉甫命后妻载弩射之，遂射杀后妻，以谢之。故俗恶伯劳之鸣，言所鸣之家，必有尸也。此好事者附名为之说，令俗人恶之，而今普传恶之，斯实否也。伯劳以五月而鸣，应阴气之动，阳为仁养，阴为贼害，伯劳盖贼害之鸟也。屈原曰：“鶗鴂之先鸣，使百草为之不芳。”其声<贝鸟>々然，故俗憎之。若其为人灾害，愚民之所信，通人之所略也。鸟鸣之恶自取憎，人言之恶自取灭，不能有累于当世也。而凶人之行弗可易，枭穀之鸣不可更者，天性然也。昔荆之枭，将徙巢于吴。鸠遇之曰：“子将安之？”枭曰：“将巢于吴。”鸠曰：“何去荆而巢吴乎？”枭曰：“荆人恶予之声。”鸠曰：“子能革子之声则免，无为去荆而巢吴也。子不能革子之音，则吴楚之民不异情也。为子计者，莫若宛颈戢翼，终身勿复鸣也。”昔会朝议者，有人问曰：“宁有闻枭食其母乎？”有答之者曰：“尝闻乌反哺，未闻枭食母也。”问者惭，唱不善也。得蟮者，莫不驯而放之，为利人也。得蚤者，莫不糜之齿牙，为害身也。鸟兽昆虫，犹以名声见异。况夫吉士之与凶人乎？○魏德论讴·谷於穆圣皇，仁畅惠渥。辞献减膳，以服鳏独。和气致祥，时雨洒沃。野草萌芽，变化嘉谷。○魏德论讴·禾猗猗嘉禾，惟谷之精。其洪盈箱，协穗殊茎。昔生周朝，今植魏庭。献之朝堂，以照祖灵。○魏德论讴·鹊鹊之彊彊，诗人取喻。今存圣世，呈质见素。饥食苕华，渴饮清露。异于畴匹，众鸟是慕。○魏德论讴·鸠班班者鸠，爰素其质。昔翔殷邦，今为魏出。朱目丹趾，灵姿诡类。载飞载鸣，彰我皇懿。○髑髅说曹子游乎陂塘之滨，步乎蓁秽之薮，萧条潜虚，经幽践阻。顾见髑髅，块然独居。于是伏轼而问之曰：“子将结缨首剑殉国君乎？将被坚执锐毙三军乎？将婴兹固疾命陨倾乎？将寿终数极归幽冥乎？叩遗骸而叹息，哀白骨之无灵。慕严周之适楚，傥托梦以通情。”于是伻若有来，恍若有存，影见容隐，厉声而言曰：“子何国之君子乎？既枉舆驾，愍其枯朽。不惜咳唾之音，而慰以若言，子则辩于辞矣。然未达幽冥之情，死生之说也。夫死之为言归也，归也者，归于道也。道也者，身以无形为主。故能与化推移，阴阳不能更，四时不能亏。是故洞于纤微之域，通于恍惚之庭，望之不见其象，听之不闻其声。挹之不充，注之不盈，吹之不凋，嘘之不荣，激之不流，凝之不停。寥落冥漠，与道相拘。偃然长寝，乐莫是逾。”曹子曰：“予将请之上帝，求诸神灵，使司命辍籍，反子骸形。”于是髑髅长呻，廓然叹曰：“甚矣，何子之难语也。昔太素氏不仁，劳我以形，苦我以生，今也幸变而之死，是反吾真也。何子之好劳而我之好逸乎？子则行矣，予将归于太虚。”于是言卒响绝，神光雾除。顾将旋轸，乃命仆夫。拂以玄麈，覆以缟巾，爰将藏彼路滨，覆以丹土，翳以绿榛。夫存亡之异世，乃宣尼之所陈。何神凭之虚对，云死生之必均。<hr>
