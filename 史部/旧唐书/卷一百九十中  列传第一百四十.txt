<h4>《史部·旧唐书·卷一百九十中  列传第一百四十》<b class="x">作者：刘昫等</b></h4>
<br>◎文苑中<br>○郭正一元万顷（范履冰苗神客周思茂胡楚宾附）乔知之（弟侃<br>备刘希夷附）刘允济富嘉谟（吴少微谷倚附）员半千（丘悦附）<br>刘宪（王适司马锽梁载言附）沈佺期陈子昂（闾丘均附）宋之问阎<br>朝隐（王无竞李适尹元凯附）贾曾（子至）许景先贺知章（贺朝万<br>齐融张若虚邢巨包融李登之附）席豫（徐安贞附）齐浣王浣李<br>邕孙逖（子成）<br>郭正一，定州彭城人。贞观中举进士。累转中书舍人、弘文馆学士。永隆二<br>年，迁秘书少监，检校中书侍郎，与魏玄同、郭待举并同中书门下平章事。宰相<br>以平章事为名，自正一等始也。永淳二年，正除中书侍郎。正一在中书累年，明<br>习旧事，兼有词学，制敕多出其手，当时号为称职。则天临朝，转国子祭酒，罢<br>知政事。寻出为晋州刺史，入为麟台监，又检校陕州刺史。永昌元年，为酷史所<br>陷，流配岭南而死，家口籍没，文集多遗失。<br>先是，仪凤中，吐蕃入寇，工部尚书刘审礼率兵十八万，与蕃将伦钦陵战于<br>青海，王师大败，审礼没于阵。高宗骇然，乃召侍臣问以御戎之策，正一对曰：<br>“吐蕃作梗，年岁已深，命将兴师，相继不绝，空劳士马，虚费粮储，近讨则徒<br>损兵威，深入则未穷巢穴。臣望少发兵募，且遣备边，明立烽候，勿令侵扰。伺<br>国用丰足，人心叶同，宽之数年，可一举而灭。”给事中刘齐贤、皇甫文亮等亦<br>以为严守为便。正一才略，率多此类。<br>元万顷，洛阳人，后魏景穆皇帝之胤。祖白泽，武德中总管。万顷善属文，<br>起家拜通事舍人。乾封中，从英国公李勣征高丽，为辽东道总管记室。别帅冯本<br>以大军援裨将郭待封，船破失期。待封欲作书与勣，恐高丽知其救兵不至，乘危<br>迫之，乃作离合诗赠勣。勣不达其意，大怒曰：“军机急切，何用诗为？必斩之！”<br>万顷为解释之，乃止。<br>勣尝令万顷作文檄高丽，其语有讥高丽“不知守鸭绿之险”，莫离支报云<br>“谨闻命矣”，遂移兵固守鸭绿，官军不得入，万顷坐是流于岭外。后会赦得还，<br>拜著作郎。<br>时天后讽高宗广召文词之士入禁中修撰，万顷与左史范履冰、苗神客，右史<br>周思茂、胡楚宾咸预其选，前后撰《列女传》、《臣轨》、《百僚新诫》、《乐<br>书》等凡千余卷。朝廷疑议及百司表疏，皆密令万顷等参决，以分宰相之权，时<br>人谓之“北门学士”。<br>万顷属文敏速，然性疏旷，不拘细节，无儒者之风。则天临朝，迁凤阁舍人。<br>无几，擢拜凤阁侍郎。<br>万顷素与徐敬业兄弟友善，永昌元年为酷吏所陷，配流岭南而死。时神客、<br>楚宾已卒，履冰、思茂相次为酷吏所杀。<br>范履冰者，怀州河内人。自周王府户曹召入禁中，凡二十余年。垂拱中，历<br>鸾台、天官二侍郎。寻迁春官尚书、同凤阁鸾台平章事，兼修国史。载初元年，<br>坐尝举犯逆者被杀。<br>苗神客者，沧州东光人。官至著作郎。<br>周思茂者，贝州漳南人。少与弟思钧，俱早知名。自右史转太子舍人。与范<br>履冰在禁中最蒙亲遇，至于政事损益，多参预焉。累迁麟台少监、崇文馆学士。<br>垂拱四年，下狱死。<br>胡楚宾者，宣州秋浦人。属文敏速，每饮半酣而后操笔。高宗每令作文，必<br>以金银杯盛酒令饮，便以杯赐之。楚宾终日酣宴，家无所藏，费尽复入待诏，得<br>赐又出。然性慎密，未尝言禁中事，醉后人或问之，答以他事而已。自殷王文学<br>拜右史、崇贤直学士而卒。<br>乔知之，同州冯翊人也。父师望，尚高祖女庐陵公主，拜驸马都尉，官至同<br>州刺史。知之与弟侃、备，并以文词知名。知之尤称俊才，所作篇咏，时人多讽<br>诵之。则天时，累除右补阙，迁左司郎中。知之有侍婢曰窈娘，美丽善歌舞，为<br>武承嗣所夺。知之怨惜，因作《绿珠篇》以寄情，密送与婢，婢感愤自杀。承嗣<br>大怒，因讽酷吏罗织诛之。<br>侃，开元初为兖州都督。<br>备，预修《三教珠英》，长安中卒于襄阳令。<br>时又有汝州人刘希夷，善为从军闺情之诗，词调哀苦，为时所重，志行不修，<br>为奸人所杀。<br>刘允济，洛州巩人，其先自沛国徙焉。南齐彭城郡丞愬六代孙也。少孤，事<br>母甚谨。博学善属文，与绛州王勃早齐名，特相友善。弱冠，本州举进士，累除<br>著作佐郎。允济尝采摭鲁哀公后十二代至于战国遗事，撰《鲁后春秋》二十卷。<br>表上之，迁左史，兼直弘文馆。垂拱四年，明堂初成，允济奏上《明堂赋》以讽，<br>则天甚嘉叹之，手制褒美，拜著作郎。<br>天授中，为来俊臣所构，当坐死，以其母老，特许终其余年，仍留系狱。久<br>之，会赦免，贬授大庾尉。长安中，累迁著作佐郎，兼修国史。未几，擢拜凤阁<br>舍人。中兴初，坐与张易之款狎，左授青州长史，为吏清白，河南道巡察使路敬<br>潜甚称荐之。寻丁母忧，服阕而卒。<br>富嘉谟，雍州武功人也。举进士。长安中，累转晋阳尉，与新安吴少微友善，<br>同官。先是，文士撰碑颂，皆以徐、庾为宗，气调渐劣。嘉谟与少微属词，皆以<br>经典为本，时人钦慕之，文体一变，称为富吴体。嘉谟作《双龙泉颂》、《千蠋<br>谷颂》，少微撰《崇福寺钟铭》，词最高雅，作者推重。并州长史张仁亶待以殊<br>礼，坐必同榻。嘉谟后为寿安尉，预修《三教珠英》。中兴初，为左台监察御史，<br>卒。有文集五卷。<br>少微亦举进士，累至晋阳尉。中兴初，调于吏部，侍郎韦嗣立称荐，拜右台<br>监察御史。卧病，闻嘉谟死，哭而赋诗，寻亦卒。有文集五卷。<br>嘉谟与少微在晋阳，魏郡谷倚为太原主簿，皆以文词著名，时人谓之“北京<br>三杰”。倚后流寓客死，文章遗失。<br>微子巩，开元中，为中书舍人。<br>员半千，本名余庆，晋州临汾人。少与齐州人何彦先同师事学士王义方，义<br>方嘉重之，尝谓之曰：“五百年一贤，足下当之矣！”因改名半千。及义方卒，<br>半千与彦先皆制服，丧毕而去。<br>上元初，应八科举，授武陟尉。属频岁旱饥，劝县令殷子良开仓以赈贫馁，<br>子良不从。会子良赴州，半千便发仓粟以给饥人。怀州刺史郭齐宗大惊，因而按<br>之。时黄门侍郎薛元超为河北道存抚使，谓齐宗曰：“公百姓不能救之，而使惠<br>归一尉，岂不愧也！”遽令释之。寻又应岳牧举。<br>高宗御武成殿，召诸州举人，亲问曰：“兵书所云天阵、地阵、人阵，各何<br>谓也？”半千越次而进曰：“臣观载籍，此事多矣。或谓：天阵，星宿孤虚；地<br>阵，山川向背；人阵，偏伍弥缝。以臣愚见，谓不然矣。夫师出以义，有若时雨，<br>得天之时，此天阵也；兵在足食，且耕且战，得地之利，此地阵也；善用兵者，<br>使三军之士，如父子兄弟，得人之和，此人阵也。三者去矣，其何以战！”高宗<br>甚嗟赏之。及对策，擢为上第。<br>垂拱中，累补左卫胄曹，仍充宣慰吐蕃使。及引辞，则天曰：“久闻卿名，<br>谓是古人，不意乃在朝列。境外小事，不足烦卿，宜留待制也。”即日使入阁供<br>奉。嗣圣元年，半千为左卫长史，与凤阁舍人王处知、天官侍郎石抱忠，并为弘<br>文馆直学士，仍与著作佐郎路敬淳分日于显福门待制。半千因撰《明堂新礼》三<br>卷，上之。则天封中岳，半千又撰《封禅四坛碑》十二首以进，则天称善。前后<br>赐绢千余匹。<br>长安中，五迁正谏大夫，兼右控鹤内供奉。半千以控鹤之职，古无其事，又<br>授斯任者率多轻薄，非朝廷进德之选，上疏请罢之。由是忤旨，左迁水部郎中，<br>预修《三教珠英》。<br>中宗时，为濠州刺史。睿宗即位，征拜太子右谕德，兼崇文馆学士，加银青<br>光禄大夫，累封平原郡公。开元二年卒。文集多遗失。半千同时学士丘悦。<br>丘悦者，河南陆浑人也。亦有学业。景龙中，为相王府掾，与文学韦利器、<br>典签裴耀卿俱为王府直学士。睿宗在藩甚重之，官至岐王傅。开元初卒。撰《三<br>国典略》三十卷，行于时。<br>刘宪，宋州宁陵人也。父思立，高宗时为侍御史。属河南、河北旱俭，遣御<br>史中丞崔谧等分道存问赈给，思立上疏谏曰：“今麦序方秋，蚕功未毕，三时之<br>务，万姓所先。敕使抚巡，人皆竦抃，忘其家业，冀此天恩，踊跃参迎，必难抑<br>止，集众既广，妨废亦多。加以途程往还，兼之晨夕停滞。既缘赈给，须立簿书，<br>本欲安存，却成烦扰。又无驿之处，其马稍难。简择公私，须预追集。雨后农务，<br>特切常情，暂废须臾，即亏岁计。每为一马，遂劳数家，从此相乘，恐更滋甚。<br>望且委州县赈给，待秋闲时出使褒贬。”疏奏，谧等遂不行。后迁考功员外郎，<br>始奏请明经加帖、进士试杂文，自思立始也。寻卒官。<br>宪弱冠举进士，累除冬官员外郎。<br>天授中，受诏推按来俊臣。宪嫉其酷暴，欲因事绳之，反为俊臣所构，贬濆<br>水令。再迁司仆丞。及俊臣伏诛，擢宪为给事中，寻转凤阁舍人。<br>神龙初，坐尝为张易之所引，自吏部侍郎出为渝州刺史。俄复入为太仆少卿，<br>兼修国史，加修文馆学士。景云初，三迁太子詹事<br>玄宗在东宫，留意经籍，宪因上启曰：“自古及今，皆重于学。至于光耀盛<br>德，发扬令问，安静身心，保宁家国，无以加焉。殿下居副君之位，有绝人之才，<br>岂假寻章摘句，盖资略知大意，用功甚少，为利极多。伏愿克成美志，无弃暇日，<br>上以慰至尊之心，下以答庶僚之望。侍读褚无量，经明行修，耆年宿望，时赐召<br>问，以察其言，幸甚！”玄宗甚嘉纳之。明年，宪卒，赠兖州都督。有集三十卷。<br>初则天时，敕吏部糊名考选人判，以求才彦，宪与王适、司马锽、梁载言相<br>次判入第二等。<br>王适，幽州人。官至雍州司功。<br>司马皪，洛州温人也。神龙中，卒于黄门侍郎。<br>梁载言，博州聊城人。历凤阁舍人，专知制诰。撰《具员故事》十卷，《十<br>道志》十六卷，并传于时。中宗时为怀州刺史。<br>沈佺期，相州内黄人也。进士举。长安中，累迁通事舍人，预修《三教珠英》。<br>佺期善属文，尤长七言之作，与宋之问齐名，时人称为沈宋。再转考功员外<br>郎，坐赃配流岭表。神龙中，授起居郎，加修文馆直学士。后历中书舍人、太子<br>詹事。开元初卒。有文集十卷。<br>弟全交及子，亦以文词知名。<br>陈子昂，梓州射洪人。家世富豪。子昂独苦节读书，尤善属文。初为《感遇<br>诗》三十首，京兆司功王适见而惊曰：“此子必为天下文宗矣！”由是知名。举<br>进士。会高宗崩，灵驾将还长安，子昂诣阙上书，盛陈东都形胜，可以安置山陵，<br>关中旱俭，灵驾西行不便。曰：<br>梓州射洪县草莽愚臣子昂，谨顿首冒死献书阙下。<br>臣闻明王不恶切直之言以纳忠，烈士不惮死亡之诛以极谏。故有非常之策者，<br>必待非常之时；得非常之时者，必待非常之主。然后危言正色，抗义直辞，赴汤<br>镬而不回，至诛夷而无悔！岂徒欲诡世夸俗，厌生乐死者哉！实以为杀身之害小，<br>存国之利大。故审计定议而甘心焉。况乎得非常之时，遇非常之主，言必获用，<br>死亦何惊！千载之迹，将不朽于今日矣！<br>伏惟大行皇帝遗天下，弃群臣，万国震惊，百姓屠裂。陛下以徇齐之圣，承<br>宗庙之重，天下之望，喁喁如也。莫不冀蒙圣化，以保余年；太平之主，将复在<br>于兹矣！况皇太后又以文母之贤，协轩宫之耀，军国大事，遗诏决之；唐、虞之<br>际，于斯盛矣！<br>臣伏见诏书，梓宫将迁西京，鸾舆亦欲陪幸。计非上策，智者失图；庙堂未<br>闻有骨鲠之谟，朝廷多见有顺从之议；臣窃惑以为过矣！伏自思之，生圣日，沐<br>皇风，摩顶至踵，莫非亭育；不能历丹凤，抵濯龙，北面玉阶，东望金屋，抗音<br>而正谏者，圣王之罪人也！所以不顾万死，乞献一言，愿蒙听览，甘就鼎镬，伏<br>惟陛下察之。<br>臣闻秦都咸阳之时，汉都长安之日，山河为固，天下服矣。然犹北取胡、宛<br>之利，南资巴蜀之饶。自渭入河，转关东之粟；逾沙绝漠，致山西之储。然后能<br>削平天下，弹压诸侯，长辔利策，横制宇宙。今则不然。燕、代迫匈奴之侵，巴、<br>陇婴吐蕃之患；西蜀疲老，千里赢粮；北国丁男，十五乘塞；岁月奔命，其弊不<br>堪。秦之首尾，今为阙矣！即所余者，独三辅之间耳。顷遭荒馑，人被荐饥。自<br>河已西，莫非赤地；循陇已北，罕逢青草。莫不父兄转徙，妻子流离，委家丧业，<br>膏原润莽，此朝廷之所备知也。赖以宗庙神灵，皇天悔祸，去岁薄稔，前秋稍登，<br>使羸饿之余，得保性命，天下幸甚，可谓厚矣！然而流人未返，田野尚芜，白骨<br>纵横，阡陌无主。至于蓄积，尤可哀伤。陛下不料其难，贵从先意，遂欲长驱大<br>驾，按节秦京，千乘万骑，何方取给？况山陵初制，穿复未央；土木工匠，必资<br>徒役。今欲率疲弊之众，兴数万之军，征发近畿，鞭扑羸老，凿山采石，驱以就<br>功。春作无时，秋成绝望，凋瘵遗噍，再罹艰苦。倘不堪弊，必有逋逃，“子来”<br>之颂，将何以述之？此亦宗庙之大机，不可不审图也！况国无兼岁之储，家鲜匝<br>时之蓄。一旬不雨，犹可深忧，忽加水旱，人何以济？陛下不深察始终，独违群<br>议，臣恐三辅之弊，不止如前日矣！<br>且天子以四海为家，圣人包六合为宇。历观邃古，以至于今，何尝不以三王<br>为仁，五帝为圣！虽周公制作，夫子著明，莫不祖述尧、舜，宪章文、武，为百<br>王之鸿烈，作千载之雄图！然而舜死陟方，葬苍梧而不返；禹会群后，殁稽山而<br>永终。岂其爱蛮夷之乡而鄙中国哉？实将欲示圣人无外也。故能使坟籍以为美谈，<br>帝王以为高范。况我巍巍大圣，轹帝登皇，日月所照，莫不率俾。何独秦、丰之<br>地，可置山陵；河、洛之都，不堪园寝？陛下岂不察之，愚臣窃为陛下惜也！且<br>景山崇丽，秀冠群峰，北对嵩、邙，西望汝海，居祝融之故地，连太昊之遗墟。<br>帝王图迹，纵横左右；园陵之美，复何加焉！陛下曾未察之，谓其不可；愚臣鄙<br>见，良足尚矣！况瀍、涧之中，天地交会，北有太行之险，南有宛、叶之饶，东<br>压江、淮，食湖淮之利，西驰崤、渑，据关河之宝。以聪明之主，养纯粹之人，<br>天下和平，恭己正南面而已。陛下不思瀍、洛之壮观，关、陇之荒芜，乃欲弃太<br>山之安，履焦原之险，忘神器之大宝，徇曾、闵之小节。愚臣暗昧，以为甚也！<br>陛下何不览争臣之策，采行路之谣，谘谟太后，平章宰辅，使苍生之望，知有所<br>安，天下岂不幸甚！<br>昔者平王迁都，光武都洛，山陵寝庙，不在东京；宗社坟茔，并居西土。然<br>而《春秋》美为始王，《汉书》载为代祖，岂其不愿孝哉？何圣贤褒贬于斯滥矣？<br>实以时有不可，事有必然。盖欲遗小存大，去祸归福，圣人所以贵也。夫小不忍，<br>乱大谋，仲尼之至诫，愿陛下察之。若以臣愚不用，朝议遂行，臣恐关、陇之忧，<br>无时休也！<br>臣又闻太原蓄钜万之仓，洛口积天下之粟，国家之资，斯为大矣！今欲舍而<br>不顾，背以长驱，使有识惊嗟，天下失望。倘鼠窃狗盗，万一不图，西入陕州之<br>郊，东犯武牢之镇，盗敖仓一抔之粟，陛下何以遏之？此天下之至机，不可不深<br>惧也。虽则盗未旋踵，诛刑已及，灭其九族，焚其妻子，泣辜虽恨，将何及焉！<br>故曰：“先谋后事者逸，先事后谋者失。”“国之利器，不可以示人。”斯言岂<br>徒设也，固愿陛下念之！<br>则天召见，奇其对，拜麟台正字。则天将事雅州讨生羌，子昂上书曰：<br>麟台正字臣子昂昧死上言。<br>臣闻道路云：国家欲开蜀山，自雅州道入讨生羌，因以袭击吐蕃。执事者不<br>审图其利害，遂发梁、凤、巴蜒兵以徇之。臣愚以为西蜀之祸，自此结矣！<br>臣闻乱生，必由于怨。雅州边羌，自国初已来，未尝一日为盗。今一旦无罪<br>受戮，其怨必甚。怨甚惧诛，必蜂骇西山。西山盗起，则蜀之边邑，不得不连兵<br>备守。兵久不解，则蜀之祸构矣！昔后汉末西京丧败，盖由此诸羌。此一事也。<br>且臣闻吐蕃桀黠之虏，君长相信，而多奸谋。自敢抗天诛，迩来向二十余载，<br>大战则大胜，小战则小胜，未尝败一队，亡一夫。国家往以薛仁贵、郭待封为虓<br>武之将，屠十一万众于大非之川，一甲不返。又以李敬玄、刘审礼为廊庙之器，<br>辱十八万众于青海之泽，身囚虏庭。是时精甲勇士，势如云雷，然竟不能擒一戎，<br>馘一丑，至今而关、陇为空。今乃欲以李处一为将，驱憔悴之兵，将袭吐蕃。臣<br>窃忧之，而为此虏所笑。此二事也。<br>且夫事有求利而得害者。则蜀昔时不通中国，秦惠王欲帝天下而并诸侯，以<br>为不兼幹不取蜀，势未可举，乃用张仪计，饰美女，谲金牛，因间以啖蜀侯。蜀<br>侯果贪其利，使五丁力士凿通谷，栈褒斜，置道于秦。自是险阻不关，山谷不闭，<br>张仪蹑踵乘便，纵兵大破之，蜀侯诛，幹邑灭。至今蜀为中州，是贪利而亡。此<br>三事也。<br>且臣闻吐蕃羯虏，爱蜀之珍富，欲盗之，久有日矣。然其势不能举者，徒以<br>山川阻绝，障隘不通，此其所以顿饿狼之喙而不得侵食也。今国家乃撤边羌，开<br>隘道，使其收奔亡之种，为向导以攻边。是乃借寇兵而为贼除道，举全蜀以遗之。<br>此四事也。<br>臣窃观蜀为西南一都会，国家之宝库，天下珍货聚出其中。又人富粟多，顺<br>江而下，可以兼济中国。今执事者乃图侥幸之利，悉以委事西羌。地不足以富国，<br>徒杀无辜之众，以伤陛下之仁；糜费随之，无益圣德。又况侥幸之利，未可图哉！<br>此五事也。<br>夫蜀之所恃，有险也；人之所安，无役也。今国家乃开其险，役其人；险开<br>则便寇，人役则伤财。臣恐未见羌戎，已有奸盗在其中矣！往年益州长史李崇真<br>图此奸利，传檄称吐蕃欲寇松州，遂使国家盛军师、大转饷以备之。未二三年，<br>巴蜀二十余州，骚然大弊，竟不见吐蕃之面，而崇真赃钱已计钜万矣。蜀人残破，<br>几不堪命。此之近事，犹在人口，陛下所亲知。臣愚意者不有奸臣欲图此利，复<br>以生羌为计者哉！此六事也。<br>且蜀人尫劣，不习兵战，一虏持矛，百人莫敢当。又山川阻旷，去中夏精兵<br>处远。今国家若击西羌，掩吐蕃，遂能破灭其国，奴虏其人，使其君长系首北阙，<br>计亦可矣！若不到如此，臣方见蜀之边陲不守，而为羌夷所横暴。昔辛有见被发<br>而祭伊川者，以为不出百年，此其为戎。臣恐不及百年而蜀为戎。此七事也。<br>且国家近者废安北，拔单于，弃龟兹，放疏勒，天下翕然，谓之盛德。所以<br>者何？盖以陛下务在仁，不在广；务在养，不在杀。将以此息边鄙，休甲兵，行<br>三皇、五帝之事者也！今又徇贪夫之议，谋动兵戈，将诛无罪之戎，而遗全蜀之<br>患，将何以令天下乎？此愚臣所以不甚悟者也。况当今山东饥，关、陇弊，历岁<br>枯旱，人有流亡。诚是圣人宁静，思和天人之时，不可动甲兵，兴大役，以自生<br>乱。臣又流闻西军失守，北军不利，边人忙动，情有不安。今者复驱此兵，投之<br>不测。臣闻自古亡国破家，未尝不由黩兵。今小人议夷狄之利，非帝王之至德也，<br>又况弊中夏哉！<br>臣闻古之善为天下者，计大而不计小，务德而不务刑；图其安则思其危，谋<br>其利则虑其害；然后能长享福禄。伏愿陛下熟计之！<br>再转右拾遗。数上疏陈事，词皆典美。时有同州下邽人徐元庆，父为县尉赵<br>师韫所杀。后师韫为御史，元庆变姓名于驿家佣力，候师韫，手刃杀之。议者以<br>元庆孝烈，欲舍其罪。子昂建议以为：“国法专杀者死，元庆宜正国法，然后旌<br>其闾墓，以褒其孝义可也。”当时议者，咸以子昂为是。俄授麟台正字。武攸宜<br>统军北讨契丹，以子昂为管记，军中文翰皆委之。<br>子昂父在乡，为县令段简所辱，子昂闻之，遽还乡里。简乃因事收系狱中，<br>忧愤而卒，时年四十余。<br>子昂褊躁无威仪，然文词宏丽，甚为当时所重。有集十卷，友人黄门侍郎卢<br>藏用为之序，盛行于代。<br>子昂卒后，益州成都人闾丘均，亦以文章著称。景龙中，为安乐公主所荐，<br>起家拜太常博士。而公主被诛，均坐贬为循州司仓，卒。有集十卷。<br>宋之问，虢州弘农人。父令文，有勇力，而工书，善属文。高宗时，为左骁<br>卫郎将、东台详正学士。之问弱冠知名，尤善五言诗，当时无能出其右者。初征<br>令与杨炯分直内教，俄授洛州参军，累转尚方监丞、左奉宸内供奉。易之兄弟雅<br>爱其才，之问亦倾附焉。预修《三教珠英》，常扈从游宴。则天幸洛阳龙门，令<br>从官赋诗，左史东方虬诗先成，则天以锦袍赐之。及之问诗成，则天称其词愈高，<br>夺虬锦袍以赏之。<br>及易之等败，左迁泷州参军。未几，逃还，匿于洛阳人张仲之家。仲之与驸<br>马都尉王同皎等谋杀武三思，之问令兄子发其事以自赎。及同皎等获罪，起之问<br>为鸿胪主薄，由是深为义士所讥。<br>景龙中，再转考功员外郎。时中宗增置修文馆学士，择朝中文学之士，之问<br>与薛稷、杜审言等首膺其选，当时荣之。及典举，引拔后进，多知名者。寻转越<br>州长史。<br>睿宗即位，以之问尝附张易之、武三思，配徙钦州。先天中，赐死于徙所。<br>之问再被窜谪，经途江、岭，所有篇咏，传布远近。友人武平一为之纂集，成十<br>卷，传于代。<br>世人以之问父为三绝，之问以文词知名，弟之悌有勇力，之逊善书，议者云<br>各得父之一绝。<br>之悌，开元中自右羽林将军出为益州长史、剑南节度兼采访使。寻迁太原尹。<br>阎朝隐，赵州栾城人也。少与兄镜几、弟仙舟俱知名。朝隐文章虽无《风》、<br>《雅》之体，善构奇，甚为时人所赏。累迁给事中，预修《三教珠英》。张易之<br>等所作篇什，多是朝隐及宋之问潜代为之。圣历二年，则天不豫，令朝隐往少室<br>山祈祷。朝隐乃曲申悦媚，以身为牺牲，请代上所苦。及将康复，赐绢彩百匹、<br>金银器十事。俄转麟台少监。易之伏诛，坐徙岭外。寻召还。先天中，复为秘书<br>少监。又坐事贬为通州别驾，卒官。<br>朝隐修《三教珠英》时，成均祭酒李峤与张昌宗为修书使，尽收天下文词之<br>士为学士，预其列者，有王无竞、李适、尹元凯，并知名于时。自余有事迹者，<br>各见其本传。<br>王无竞者，字仲烈。其先琅邪人，因官徙居东莱，宋太尉弘之十一代孙。父<br>侃，棣州司马。<br>无竞有文学，初应下笔成章举及第，解褐授赵州栾城县尉，历秘书省正字，<br>转右武卫仓曹、洛阳县尉，迁监察御史，转殿中。旧例，每日更直于殿前。正班<br>时，宰相宗楚客、杨再思常离班偶语，无竞前曰：“朝礼至敬，公等大臣，不宜<br>轻易以慢恒典。”楚客等大怒，转无竞为太子舍人。神龙初，坐诃诋权幸，出为<br>苏州司马。及张易之等败，以尝交往，再贬岭外，卒于广州，年五十四。<br>李适者，雍州万年人。景龙中，为中书舍人，俄转工部侍郎。睿宗时，天台<br>道士司马承祯被征至京师。及还，适赠诗，序其高尚之致，其词甚美，当时朝廷<br>之士，无不属和，凡三百余人。徐彦伯编而叙之，谓之《白云记》，颇传于代。<br>寻卒。<br>尹元凯者，瀛州乐寿人。初为磁州司仓，坐事免，乃栖迟山林，不求仕进，<br>垂三十年。与张说、卢藏用特相友善，征拜右补阙。卒于并州司马。<br>贾曾，河南洛阳人也。父言忠，乾封中为侍御史。时朝廷有事辽东，言忠奉<br>使往支军粮。及还，高宗问以军事，言忠画其山川地势，及陈辽东可平之状，高<br>宗大悦。又问诸将优劣，言忠曰：“李勣先朝旧臣，圣鉴所悉。庞同善虽非斗将，<br>而持军严整。薛仁贵勇冠三军，名可振敌。高侃俭素自处，忠果有谋。契苾何力<br>沉毅持重，有统御之才，然颇有忌前之癖。诸将夙夜小心，忘身忧国，莫过于李<br>勣者。”高宗深然之。累转吏部员外郎。坐事左迁邵州司马，卒。<br>曾少知名。景云中，为吏部员外郎。玄宗在东宫，盛择宫僚，拜曾为太子舍<br>人。时太子频遣使访召女乐，命宫臣就率更署阅乐，多奏女妓。曾启谏曰：<br>臣闻作乐崇德，以感人神，《韶》、《夏》有容，《咸》、《英》有节，妇<br>人媟黩，无豫其间。昔鲁用孔子，几至于霸，齐人惧之，馈以女乐，鲁君既受，<br>孔子所以行。戎有由余，兵强国富，秦人反间，遗之女妓，戎王耽悦，由余乃奔。<br>斯则大圣名贤，嫉之已久。良以妇人为乐，必务冶容，哇姣动心，蛊惑丧志，上<br>行下效，淫俗将成，败国乱人，实由兹起。<br>伏惟殿下神武命代，文思登庸，宇内颙颙，瞻仰德化。而渴贤之美，未被于<br>民心；好妓之声，或闻于人听。岂所以追启、诵之徽烈，袭尧、舜之英风者哉！<br>至若监抚余闲，宴私多豫，后庭妓乐，古或有之，非以风人，为弊犹隐。至于所<br>司教习，章示群僚，慢伎淫声，实亏睿化。伏愿下教令，发德音，屏倡优，敦<br>《雅》、《颂》，率更女乐，并令禁断，诸使采召，一切皆停。则朝野内外，皆<br>知殿下放郑远佞，辉光日新，凡在含生，孰不欣戴。<br>太子手令答曰：“比尝闻公正直，信亦不虚。寡人近日颇寻典籍，至于政化，<br>偏所留心，女乐之徒，亦拟禁断。公之所言，雅符本意。”俄特授曾中书舍人。<br>曾以父名忠，固辞。乃拜谏议大夫、知制诰。<br>明年，有事于南郊，有司立议，唯祭昊天上帝，而不设皇地祇之位。曾奏议：<br>“请于南郊方丘，设皇地祇及从祀等坐，则礼惟稽古，义得缘情。”睿宗令宰相<br>及礼官详议，竟依曾所奏。开元初，复拜中书舍人，曾又固辞，议者以为中书是<br>曹司名，又与曾父音同字别，于礼无嫌，曾乃就职。与苏晋同掌制诰，皆以词学<br>见知，时人称为苏贾。曾后坐事，贬洋州刺史。开元六年，玄宗念旧，特恩甄叙，<br>继历庆、郑等州刺吏，入拜光禄少卿，迁礼部侍郎。十五年卒。<br>子至。至，天宝末为中书舍人。禄山之乱，从上皇幸蜀。时肃宗即位于灵武，<br>上皇遣至为传位册文。上皇览之，叹曰：“昔先帝逊位于朕，册文则卿之先父所<br>为。今朕以神器大宝付储君，卿又当演诰。累朝盛典，出卿父子之手，可谓难矣！”<br>至伏于御前，呜咽感涕。<br>宝庆二年，为尚书左丞。时礼部侍郎杨绾上疏，请依古制。县令举孝廉于刺<br>史，试其所通之学，送名于省；省试每经问义十条、对策三道，取其通否。诏令<br>左右丞、诸司侍郎、大夫、中丞、给、舍等参议，议者多与绾同。至议曰：<br>夏之政尚忠，殷之政尚敬，周之政尚文，然则文与忠、敬，皆统人之行也。<br>是故前代以文取士，本行也；由词以观行，则及词也。宣父称“颜子不迁怒，不<br>贰过”，谓之“好学”。至乎修《春秋》，则游、夏不能措一辞，不亦明乎！间<br>者，礼部取人，有乖斯义。试学者以帖字为精通，而不穷旨义，岂能知“迁怒”、<br>“贰过”之道乎？考文者以声病为是非，唯择浮艳，岂能知移风易俗化天下之事<br>乎？是以上失其源，下袭其流，乘流波荡，不知所止，先王之道，莫能行也。夫<br>先王之道消，则小人之道长；小人之道长，则乱臣贼子由是出焉。臣弑其君，子<br>弑其父，非一朝一夕之故，其所由来者渐矣！渐者何？儒道不举，取士之失也。<br>夫一国之事，系一人之本，谓之风。赞扬其风，系卿大夫也，卿大夫何尝不出于<br>士乎？今取士，试之小道，不以远者大者，使干禄之徒，趋驰末术，是诱导之差<br>也。所以禄山一呼，四海震荡；思明再乱，十年不复。向使礼让之道弘，仁义之<br>风著，则忠臣孝子，比屋可封，逆节不得而萌也，人心不得而摇也。<br>且夏有天下四百载，禹之道丧，而殷始兴焉。殷有天下六百祀，汤之法弃，<br>而周始兴焉。周有天下八百年，文、武之政弊，而秦始并焉。观三代之选士任贤，<br>皆考实行，故能风俗淳一，运祚长远。秦坑儒士，二代而亡。汉兴，杂用三代之<br>政，弘四科之举，终彼四百，岂非学行道扇，化行于乡里哉！自魏至隋，仅四百<br>载，窃号僣位，德义不修，是以子孙速颠，享国咸促。<br>国家革魏、晋、隋、梁之弊，承夏、殷、周、汉之业，四隩既宅，九州攸<br>同，覆帱生育，德合天地。安有舍皇王举士之道，从乱代取人之术！此公卿大夫<br>之辱也。<br>今西京有太学，州县有小学，兵革一动，生徒流离，儒臣师氏，禄廪无由，<br>贡士不称行实，胄子何尝讲习。礼部每岁擢甲乙之第，谓弘奖劝，不其谬欤！只<br>足以长浮薄之风，启侥幸之路矣！其国子博士等，望加员数，厚其禄秩，通儒硕<br>生，间居其职。十道大郡，量置太学馆，令博士出外，兼领郡官，召置生徒，依<br>乎故事，保桑梓者，乡里举焉，在流寓者，阇序推焉。朝而行之，夕见其利。<br>议者然之。宰臣等奏以举人旧业已成，难于速改。其今岁举人，望且依旧。<br>贾至所议，来年允之。<br>广德二年，转礼部侍郎。是岁，至以时艰岁歉，举人赴省者，奏请两都试举<br>人，自至始也。永泰元年，加集贤院待制。大历初，改兵部侍郎。五年，转京兆<br>尹、兼御史大夫，卒。<br>许景先，常州义兴人，后徙家洛阳。少举进士，授夏阳尉。神龙初，东都起<br>圣善寺报慈阁。景先诣阙献《大像阁赋》，词甚美丽，擢拜左拾遗。累迁给事中。<br>开元初，每年赐射，节级赐物，属年俭，甚费府库。景先奏曰：<br>近臣三九之辰，频赐宴射，已著格令，犹降纶言。但古制不存，礼章多阙，<br>官员累倍，帑藏未充，水旱相仍，继之师旅。既不足以观德，又未足以威边；耗<br>国损人，且为不急。夫古之天子，以射选诸侯，以射饰礼乐，以射观容志，故有<br>《驺虞》、《狸首》之奏，《采蘩》、《采苹》之乐。天子则以备官为节，诸侯<br>则以时会为节，卿大夫以循法为节，士以不失职为节，皆审志固行，德美事成，<br>阴阳克和，暴乱不作。故诸侯贡士，亦试于射宫；容体有亏，则绌其地。是诸侯<br>君臣皆尽志于射，射之礼也大矣哉！今则不然。众官既多，鸣镝乱下，以苟获为<br>利，以偶中为能，素无五善之容，颇失三侯之礼。冗官厚秩，禁卫崇班，动盈累<br>千，其算无数。近河南、河北，水涝处多，林胡小蕃，见寇郊垒，军书日至，河<br>朔骚然。命将除凶，未图克捷；兴师十万，日费千金。去岁豫、亳两州，微遭旱<br>损，庸赋不办，以致流亡。圣人忧勤，降使招恤，流离岁月，犹未能安，人之困<br>穷，以至于此。今一箭偶中，是一丁庸调，用之既无恻隐，获之固无耻惭。考古<br>循今，则为未可。且禁卫武官，随番许射，能中的者，必有赏焉。此则训武习戎，<br>时习不阙，待寇宁岁稔，率由旧章，则爱礼养人，幸甚！幸甚！<br>自是乃停赐射之礼。<br>俄转中书舍人。自开元初，景先与中书舍人齐浣、王丘、韩休、张九龄掌知<br>制诰，以文翰见称。中书令张说尝称曰：“许舍人之文，虽无峻峰激流崭绝之势，<br>然属词丰美，得中和之气，亦一时之秀也。”十年夏，伊、汝泛溢，漂损居人庐<br>舍，溺死者甚众。景先言于侍中源乾曜曰：“灾眚所降，必资修德以禳之。《左<br>传》所载‘降服出次’，即其事也。诚宜发德音，遣大臣存问，忧人罪己，以答<br>天谴。明公位存辅弼，当发明大体，以启沃明主，不可缄默也。”乾曜然其言，<br>遽以闻奏，乃下诏遣户部尚书陆象先往赈给穷乏。<br>十三年，玄宗令宰臣择刺史之任，必在得人，景先首中其选，自吏部侍郎出<br>为虢州刺史。后转岐州，入拜吏部侍郎，卒。<br>贺知章，会稽永兴人，太子洗马德仁之族孙也。少以文词知名，举进士。初<br>授国子四门博士，又迁太常博士，皆陆象先在中书引荐也。开元十年，兵部尚书<br>张说为丽正殿修书使，奏请知章及秘书员外监徐坚、监察御史赵冬曦，皆入书院，<br>同撰《六典》及《文纂》等，累年，书竟不就。后转太常少卿。<br>十三年，迁礼部侍郎，加集贤院学士，又充皇太子侍读。是岁，玄宗封东岳，<br>有诏应行从群臣，并留于谷口，上独与宰臣及外坛行事官登于岳上斋宫之所。<br>初，上以灵山清洁，不欲喧繁，召知章讲定仪注，因奏曰：“昊天上帝君位，<br>五方诸帝臣位，帝号虽同，而君臣异位。陛下享君位于山上，群臣祀臣位于山下，<br>诚足垂范来叶，为变礼之大者也。然礼成于三献，亚终合于一处。”上曰：“朕<br>正欲如是，故问卿耳。”于是敕：“三献于山上行事，五方帝及诸神座于下坛行<br>事。”<br>俄属惠文太子薨，有诏礼部选挽郎，知章取舍非允，为门荫子弟喧诉盈庭。<br>知章于是以梯登墙，首出决事，时人咸嗤之，由是改授工部侍郎，兼秘书监同正<br>员，依旧充集贤院学士。俄迁太子宾客、银青光禄大夫兼正授秘书监。<br>知章性放旷，善谈笑，当时贤达皆倾慕之。工部尚书陆象先，即知章之族姑<br>子也，与知章甚相亲善。象先常谓人曰：“贺兄言论倜傥，真可谓风流之士。吾<br>与子弟离阔，都不思之，一日不见贺兄，则鄙吝生矣。”<br>知章晚年尤加纵诞，无复规检，自号四明狂客，又称“秘书外监”，遨游里<br>巷。醉后属词，动成卷轴，文不加点，咸有可观。又善草隶书，好事者供其笺翰，<br>每纸不过数十字，共传宝之。<br>时有吴郡张旭，亦与知章相善。旭善草书，而好酒，每醉后号呼狂走，索笔<br>挥洒，变化无穷，若有神助，时人号为张颠。<br>天宝三载，知章因病恍惚，乃上疏请度为道士，求还乡里，仍舍本乡宅为观。<br>上许之，仍拜其子典设郎曾为会稽郡司马，仍令侍养。御制诗以赠行，皇太子已<br>下咸就执别。至乡无几寿终，年八十六。<br>肃宗以侍读之旧，乾元元年十一月诏曰：“故越州千秋观道士贺知章，器识<br>夷淡，襟怀和雅，神清志逸，学富才雄，挺会稽之美箭，蕴昆岗之良玉。故飞名<br>仙省，侍讲龙楼，常静默以养闲，因谈谐而讽谏。以暮齿辞禄，再见款诚，愿追<br>二老之踪，克遂四明之客。允叶初志，脱落朝衣，驾青牛而不还，狎白衣而长往。<br>丹壑非昔，人琴两亡，惟旧之怀，有深追悼，宜加缛礼，式展哀荣。可赠礼部尚<br>书。”<br>先是，神龙中，知章与越州贺朝、万齐融，扬州张若虚、邢巨，湖州包融，<br>俱以吴、越之士，文词俊秀，名扬于上京。朝万止山阴尉，齐融昆山令，若虚兖<br>州兵曹，巨监察御史。融遇张九龄，引为怀州司户、集贤直学士。数子人间往往<br>传其文，独知章最贵。<br>神龙中，有尉氏李登之，善五言诗，蹉跌不偶，六十余，为宋州参军卒。<br>席豫，襄阳人，湖州刺史固七世孙，徙家河南。豫进士及第。开元中，累官<br>至考功员外郎，典举得士，为时所称。三迁中书舍人，与韩休、许景先、徐安贞、<br>孙逖相次掌制诰，皆有能名。转户部侍郎，充江南东道巡抚使，兼郑州刺史。入<br>为吏部侍郎，玄宗谓之曰：“卿以前为考功，职事修举，故有此授。”豫典选六<br>年，复有令誉。天宝初，改尚书左丞。寻检校礼部尚书，封襄阳县子。玄宗幸温<br>泉宫，登朝元阁赋诗，群臣属和。帝以豫诗为工，手制褒美曰：“览卿所进，实<br>诗人之首出，作者之冠冕也。”<br>豫与弟晋，俱以词藻见称。而豫性尤谨，虽与子弟书疏及吏曹簿领，未尝草<br>书。谓人曰：“不敬他人，是自不敬也。”或曰：“此事甚细，卿何介意？”豫<br>曰：“细犹不谨，而况巨耶！”七载，卒于位，时年六十九。<br>疾笃，谓其子曰：“吾亡三日敛，敛日即葬，勿更久留，贻公私之烦。家无<br>余财，可卖所居，聊备葬礼。”人嘉其达。赠江陵大都督，谥曰文。<br>徐安贞者，信安龙丘人。尤善五言诗。尝应制举，一岁三擢甲科，人士称之。<br>开元中，为中书舍人、集贤院学士。上每属文及作手诏，多命安贞视草，甚承恩<br>顾。累迁中书侍郎。天宝初卒。<br>齐浣，定州义丰人。少以词学称。弱冠以制科登第，释褐蒲州司法参军。景<br>云二年，中书令姚崇用为监察御史。弹劾违犯，先于风教，当时以为称职。开元<br>中，崇复用为给事中，迁中书舍人。论驳书诏，润色王言，皆以古义谟诰为准的。<br>侍中宋璟、中书侍郎苏颋并重之。秘书监马怀素、右常侍元行冲受诏编次四库群<br>书，乃奏浣为编修使，改秘书少监。寻丁忧免。<br>十二年，出为汴州刺史。河南，汴为雄郡，自江、淮达于河、洛，舟车辐辏，<br>人庶浩繁。前后牧守，多不称职，唯倪若水与浣皆以清严为治，民吏歌之。中书<br>令张说择左右丞之才，举怀州刺史王丘为左丞，以浣为右丞。李元纮、杜暹为相，<br>以开府、广平公宋璟为吏部尚书，又用户部侍郎苏晋与浣为吏部侍郎，当时以为<br>高选。<br>时开府王毛仲宠幸用事，与龙武将军葛福顺为姻亲，故北门官见毛仲奏请，<br>无不之允，皆受毛仲之惠，进退随其指使。浣恶之，乘间论之曰：“福顺典兵马，<br>与毛仲婚姻，小人宠极则奸生，若不预图，恐后为患，惟陛下思之。况腹心之委，<br>何必毛仲，而高力士小心谨慎，又是阉官，便于禁中驱使。臣虽过言，庶裨万一。<br>臣闻君不密则失臣，臣不密则失身，惟圣虑密之。”玄宗嘉其诚，谕之曰：“卿<br>且出。朕知卿忠义，徐俟其宜。”会大理丞麻察坐事出为兴州别驾，浣与察善，<br>出城饯之，因语禁中谏语。察性譐誻，遽以浣语奏之。玄宗怒，令中书门下<br>鞫问。又召浣于内殿，谓之曰：“卿向朕道‘君不密则失臣，臣不密则失身’，<br>而疑朕不密，而翻告麻察，是何密耶？麻察轻险无行，常游太平之门，此日之事，<br>卿岂不知耶？”浣免冠顿首谢罪，乃贬高州良德丞。又贬察为浔州皇化尉。浣数<br>年量移常州刺史。<br>二十五年，迁润州刺史，充江南东道采访处置使。润州北界隔吴江，至瓜步<br>沙尾，纡汇六十里，船绕瓜步，多为风涛之所漂损。浣乃移其漕路，于京口塘下<br>直渡江二十里，又开伊娄河二十五里，即达扬子县。自是免漂损之灾，岁减脚钱<br>数十万。又立伊娄埭，官收其课，迄今利济焉。数年，复为汴州刺史。淮、汴水<br>运路，自虹县至临淮一百五十里，水流迅急，旧用牛曳竹索上下，流急难制。浣<br>乃奏自虹县下开河三十余里，入于清河，百余里出清水，又开河至淮阴县北岸入<br>淮，免淮流湍险之害。久之，新河水复迅急，又多僵石，漕运难涩，行旅弊之。<br>浣因高力士中助，连为两道采访使。遂兴开漕之利，以中人主意，复勾剥货<br>财，赂遣中贵，物议薄之。又纳刘戒之女为妾，凌其正室，专制家政。李林甫恶<br>之，遣人掎摭其失。会浣判官犯赃，浣连坐，遂废归田里。<br>天宝初，起为员外少詹事，留司东都。时绛州刺史严挺之为林甫所构，除员<br>外少詹事，留司东都。与浣皆朝廷旧德，既废居家巷，每园林行乐，则杖屡相过，<br>谈宴终日。林甫闻而患之，欲离其势。五年，用浣为平阳太守。卒于郡。肃守即<br>位，为林甫所陷者皆得雪，浣受褒赠。<br>王浣，并州晋阳人。少豪荡不羁。登进士第，日以蒱酒为事。并州长史张嘉<br>贞奇其才，礼接甚厚。浣感之，撰乐词以叙情，于席上自唱自舞，神气豪迈。张<br>说镇并州，礼浣益至。会说复知政事，以浣为秘书正字，擢拜通事舍人，迁驾部<br>员外。枥多名马，家有妓乐。浣发言立意，自比王侯；颐指侪类，人多嫉之。<br>说既罢相，出浣为汝州长史，改仙州别驾。至郡，日聚英豪，从禽击鼓，恣<br>为欢赏，文士祖咏、杜华常在座，于是贬道州司马，卒。有文集十卷。<br>李邕，广陵江都人。父善，尝受《文选》于同郡人曹宪。后为左侍极贺兰敏<br>之所荐引，为崇贤馆学士，转兰台郎。敏之败，善坐配流岭外。会赦还，因寓居<br>汴、郑之间，以讲《文选》为业。年老疾卒。所注《文选》六十卷，大行于时。<br>邕少知名。长安初，内史李峤及监察御史张廷珪，并荐邕词高行直，堪为谏<br>诤之官，由是召拜左拾遗。俄而御史中丞宋璟奏侍臣张昌宗兄弟有不顺之言，请<br>付法推断。则天初不应，邕在阶下进曰：“臣观宋璟之言，事关社稷，望陛下可<br>其奏。”则天色稍解，始允宋璟所请。<br>既出，或谓邕曰：“吾子名位尚卑，若不称旨，祸将不测，何为造次如是？”<br>邕曰：“不愿不狂，其名不彰。若不如此，后代何以称也？”<br>及中宗即位，以妖人郑普思为秘书监，邕上书谏曰：<br>盖人有感一餐之惠，殒七尺之身；况臣为陛下官，受陛下禄，而目有所见，<br>口不言之，是负恩矣！自陛下亲政日近，复在九重，所以未闻在外群下窃议。道<br>路籍籍，皆云普思多行诡惑，妄说妖祥。唯陛下不知，尚见驱使。此道若行，必<br>挠乱朝政。臣至愚至贱，不敢以胸臆对扬天威，请以古事为明证。孔丘云：<br>“《诗》三百，一言以蔽之，曰：思无邪。”陛下今若以普思有奇术，可致长生<br>久视之道，则爽鸠氏久应得之，永有天下，非陛下今日可得而求。若以普思可致<br>仙方，则秦皇、汉武久应得之，永有天下，亦非陛下今日可得而求。若以普思可<br>致佛法，则汉明、梁武久应得之，永有天下，亦非陛下今日可得而求。若以普思<br>可致鬼道，则墨翟、干宝，各献于至尊矣，而二主得之，永有天下，亦非陛下今<br>日可得而求！此皆事涉虚妄，历代无效，臣愚不愿陛下复行之于明时。唯尧、舜<br>二帝，自古称圣，臣观所得，故在人事，敦睦九族，平章百姓，不闻以鬼神之道<br>理天下。伏愿陛下察之，则天下幸甚！<br>疏奏不纳。以与张柬之善，出为南和令，又贬富州司户。<br>唐隆元年，玄宗清内难，召拜左台殿中侍御史，改户部员外郎，又贬崖州舍<br>城丞。开元三年，擢为户部郎中。<br>邕素与黄门侍郎张廷珪友善。时姜皎用事，与廷珪谋引邕为宪官。事泄，中<br>书令姚崇嫉邕险躁，因而构成其罪，左迁括州司马。后征为陈州刺史。<br>十三年，玄宗车驾东封回，邕于汴州谒见，累献词赋，甚称上旨。由是颇自<br>矜炫，自云当居相位。张说为中书令，甚恶之。俄而陈州赃污事发，下狱鞫讯，<br>罪当死，许州人孔璋上书救邕曰：<br>臣闻明主御宇，舍过举能，取材弃行；烈士抗节，勇不避死，见危授命。晋<br>用林父，岂念过乎？汉用陈平，岂念行乎？禽息殒身，北郭碎首，岂爱死乎？向<br>若林父诛，陈平死，百里不用，晏婴见逐，是晋无赤狄之士，汉无皇极之尊，秦<br>不并西戎，齐不霸东海矣！<br>臣伏见陈州刺史李邕，学成师范，文堪经国；刚毅忠烈，难不苟免。往者张<br>易之用权，人畏其口，而邕折其角；韦氏恃势，言出祸应，而邕挫其锋。虽身受<br>谪屈，而奸谋中损，即邕有大造于我邦家也。且斯人所能者，拯孤恤穷，救乏赈<br>惠，积而便散，家无私聚。今闻坐赃下吏，鞫讯待报，将至极刑，死在朝夕。<br>臣闻生无益于国，不若杀身以明贤。臣朽贱庸夫，轮辕无取，兽息禽视，虽<br>生何为！况贤为国宝，社稷之卫，是臣痛惜深矣！臣愿六尺之躯，甘受膏斧，以<br>代邕死。臣之死，所谓落一毛；邕之生，有足照千里。然臣与邕，生平不款，臣<br>知有邕，邕不知有臣。臣不逮邕，明矣！夫知贤而举，仁也；代人任患，义也。<br>臣获二善而死。且不朽，则又何求！陛下若以臣之贱不足以赎邕，雁门缝掖有效<br>矣。伏惟陛下宽邕之生，速臣之死。令邕率德改行，想林父之功；使臣得瞑目黄<br>泉，附北郭之迹，臣之大愿毕矣！陛下即以阳和之始，难于用钺，俟天成命，敢<br>忘伏剑，岂烦大刑，然后归死。皇天后土，实照臣之心。<br>昔吴、楚七国叛，因亚夫得剧孟，则寇不足忧。夫以一贤之能，敌七国之众。<br>伏惟敷含垢之道，存弃瑕之义；远思剧孟，近取李邕，岂惟成恺悌之泽，实亦归<br>天下之望！况大礼之后，天地更新，赦而复论，人谁无罪？惟明主图之。臣闻士<br>为知己者死。且臣不为死者所知，甘于死者，岂独为惜邕之贤，亦成陛下矜能之<br>德。惟明主图之！<br>疏奏，邕已会减死，贬为钦州遵化县尉，璋亦配流岭南而死。邕后于岭南从<br>中官杨思勖讨贼有功，又累转括、淄、滑三州刺史，上计京师。<br>邕素负美名，频被贬斥，皆以邕能文养士，贾生、信陵之流，执事忌胜，剥<br>落在外。人间素有声称，后进不识，京、洛阡陌聚观，以为古人。或将眉目有异，<br>衣冠望风，寻访门巷。又中使临问，索其新文，复为人阴中，竟不得进。<br>天宝初，为汲郡、北海二太守。邕性豪侈，不拘细行，所在纵求财货，驰猎<br>自恣。五载，奸赃事发。又尝与左骁卫兵曹柳勣马一匹，及勣下狱，吉温令勣引<br>邕议及休咎，厚相赂遗，词状连引，敕刑部员外郎祁顺之、监察御史罗希奭驰往<br>就郡决杀之，时年七十余。<br>初，邕早擅才名，尤长碑颂。虽贬职在外，中朝衣冠及天下寺观，多赍持金<br>帛，往求其文。前后所制，凡数百首，受纳馈遗，亦至钜万。时议以为自古鬻文<br>获财，未有如邕者。有文集七十卷。其《张韩公行状》、《洪州放生池碑》、<br>《批韦巨源谥议》，文士推重之。后因恩例，得赠秘书监。<br>孙逖，潞州涉县人。曾祖仲将，寿张丞。祖希庄，韩王府典签。父嘉之，天<br>册年进士擢第，又以书判拔萃，授蜀州新津主簿。历曲周、襄邑二县令，以宋州<br>司马致仕，卒，年八十三。<br>逖幼而英俊，文思敏速。始年十五，谒雍州长史崔日用。日用小之，令为<br>《土火炉赋》。逖握翰即成，词理典赡。日用览之骇然，遂为忘年之交，以是价<br>誉益重。开元初，应哲人奇士举，授山阴尉。迁秘书正字。十年，应制登文藻宏<br>丽科，拜左拾遗。张说尤重其才，逖日游其门，转左补阙。黄门侍郎李暠出镇太<br>原，辟为从事。<br>暠在镇，与蒲州刺史李尚隐游于伯乐川，逖为之记，文士盛称之。二十一年，<br>入为考功员外郎、集贤修撰。逖选贡士二年，多得俊才。初年则杜鸿渐至宰辅，<br>颜真卿为尚书。后年拔李华、萧颖士、赵骅登上第，逖谓人曰：“此三人便堪掌<br>纶诰。”<br>二十四年，拜逖中书舍人。逖自以通籍禁闱，其父官才邑宰，乃上表陈情曰：<br>“臣父嘉之，虽当暮齿，幸遇明时，绵历驱驰，才及令长。臣夙荷严训，累登清<br>秩，频迁省闼，又拜掖垣。地近班荣，臣则过量；途遥日暮，父乃后时。在公府<br>有偷荣之责，于私庭无报德之效，反惭乌鸟，徒厕鸳鸿。伏望降臣一外官，特乞<br>微恩，稍沾臣父。”玄宗优诏奖之，授嘉之宋州司马致仕，寻卒。<br>丁父丧免。二十九年服阕，复为中书舍人。其年充河东黜陟使。天宝三载，<br>权判刑部侍郎。五载，以风病求散秩，改太子左庶子。逖掌诰八年，制敕所出，<br>为时流叹服。议者以为自开元已来，苏颋、齐浣、苏晋、贾曾、韩休、许景先及<br>逖，为王言之最。逖尤善思，文理精练，加之谦退不伐，人多称之。以疾沉废累<br>年，转太子詹事。上元中卒。广德二年，诏赠尚书右仆射，谥曰文。有集三十卷。<br>子宿、绛、成。逖弟遹、遘、造。<br>遹终左武卫兵曹。宿历河东掌记。代宗朝历刑部郎中、中书舍人，出为华州<br>刺史，卒。<br>成，字退思，以父荫累授云阳、长安尉，历监察御史，转殿中。陇右副元帅<br>李抱玉奏充掌书记，入为屯田、司勋二员外郎。丁母丧免，终制，出为洛阳令，<br>转长安令。时兄宿为华州刺史，因失火惊惧成喑病。成素孝悌，苍黄请急，不俟<br>报而趋华。代宗嘉之，叹曰：“急难之切，观过知仁。”历仓部郎中、京兆少尹。<br>出为信州刺史，有惠政，郡人请立碑颂德，优诏褒美。转苏州刺史。贞元四年，<br>改桂州刺史、桂管观察使。五年卒。<br>宿子公器，官至信州刺史、邕管经略使。<br>公器子简、范，并举进士。会昌后，兄弟继居显秩，历诸道观察使。简，兵<br>部尚书。子纾、徽，并登进士第。<br><hr>
