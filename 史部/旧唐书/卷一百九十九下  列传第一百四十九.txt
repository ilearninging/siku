<h4>《史部·旧唐书·卷一百九十九下  列传第一百四十九》<b class="x">作者：刘昫等</b></h4>
<br>◎北狄<br>○铁勒契丹奚室韦靺鞨渤海靺鞨霫乌罗浑<br>铁勒，本匈奴别种。自突厥强盛，铁勒诸郡分散，众渐寡弱。至武德初，有<br>薛延陀、契苾、回纥、都播、骨利干、多览葛、仆骨、拔野古、同罗、浑部、思<br>结、斛薛、奚结、阿跌、白霫等，散在碛北。薛延陀者，自云本姓薛氏，其先击<br>灭延陀而有其众，因号为薛延陀部。其官方兵器及风俗，大抵与突厥同。<br>初，大业中，西突厥处罗可汗始强大，铁勒诸部皆臣之，而处罗征税无度，<br>薛延陀等诸部皆怨，处罗大怒，诛其酋帅百余人。铁勒相率而叛，共推契苾哥楞<br>为易勿真莫贺可汗，居贪汗山北；又以薛延陀乙失钵为也咥小可汗，居燕末山北。<br>西突厥射匮可汗强盛，延陀、契苾二部并去可汗之号以臣之。回纥等六部在郁督<br>军山者，东属于始毕，乙失钵所部在金山者，西臣于叶护。<br>贞观二年，叶护可汗死，其国大乱。乙失钵之孙曰夷男。率其部落七万余家<br>附于突厥。遇颉利之政衰，夷男率其徒属反攻颉利，大破之。于是颉利部诸姓多<br>叛颉利，归于夷男，共推为主，夷男不敢当。时太宗方图颉利，遣游击将军乔师<br>望从间道赍册书拜夷男为真珠毗伽可汗，赐以鼓纛。夷男大喜，遣使贡方物，复<br>建牙于大漠之北郁督军山下，在京师西北六千里。东至靺鞨，西至叶护，南接沙<br>碛，北至俱伦水，回纥、拔野古、阿跌、同罗、仆骨、霫诸大部落皆属焉。<br>三年，夷男遣其弟统特勒来朝，太宗厚加抚接，赐以宝刀及宝鞭，谓曰：<br>“汝所部有大罪者斩之，小罪者鞭之。”夷男甚喜。<br>四年，平突厥颉利之后，朔塞空虚，夷男率其部东返故国，建庭于都尉揵<br>山北，独逻河之南，在京师北三千三百里；东至室韦，西至金山，南至突厥，北<br>临瀚海，即古匈奴之故地，胜兵二十万，立其二子为南北部。太宗亦以其强盛，<br>恐为后患。<br>十二年，遣使备礼册命，拜其二子皆为小可汗，外示优崇，实欲分其势也。<br>会朝廷立李思摩为可汗，处其部众于漠南之地。夷男心恶思摩，甚不悦。<br>十五年，太宗幸洛阳，将有事于太山。夷男谋于其国曰：“天子封太山，万<br>国必会，士马皆集，边境空虚，我于此时取思摩如拉朽耳。”因命其子大度设勒<br>兵二十万，屯白道川，据善阳岭以击思摩之部。思摩遣使请救，诏英国公李勣、<br>蒲州刺史薛万彻率步骑数万赴之。逾白道川至青山，与大度设相及。追之累月，<br>至诺真水，大度设知不脱，乃互十里而陈兵。<br>先是，延陀击沙钵罗及阿史那社尔等，以步战而胜。及其将来寇也，先讲武<br>于国中，教习步战，每五人，以一人经习战阵者使执马，而四人前战，克胜即授<br>马以追奔，失应接罪至于死，没其家口，以赏战人，至是遂行其法。突厥兵先合<br>辄退，延陀乘胜而逐之。勣兵拒击，而延陀万矢俱发，伤我战马。乃令去马步阵，<br>率长槊数百为队，齐奋以冲之，其众溃散。副总管薛万彻率数千骑收其执马者。<br>其众失马，莫知所从，因大纵，斩首三千余级，获马万五千匹，甲仗辎重不可胜<br>计。大度设跳身而遁，万彻将数百骑追之，弗及。其余众大奔走，相腾践而死者<br>甚众，伏尸被野，夷男因乞与突厥和，并遣使谢罪。<br>十六年，遣其叔父沙钵罗泥敦俟斤来请婚，献马三千匹。太宗谓侍臣曰：<br>“北狄世为寇乱，今延陀崛强，须早为之所。朕熟思之，唯有二策：选徒十万，<br>击而虏之，灭除凶丑，百年无事，此一策也；若遂其来请，结以婚姻，缓辔羁縻，<br>亦足三十年安静，此亦一策也。未知何者为先？”司空房玄龄对曰：“今大乱之<br>后，疮痍未复，且兵凶战危，圣人所慎。和亲之策，实天下幸甚。”太宗曰：<br>“朕为苍生父母，苟可以利之，岂惜一女？”遂许以新兴公主妻之。因征夷男备<br>亲迎之礼。仍发诏将幸灵州与之会。夷男大悦，谓其国中曰：“我本铁勒之小帅<br>也，天子立我为可汗，今复嫁我公主，车驾亲至灵州，斯亦足矣！”于是税诸部<br>羊马以为聘财。或说夷男曰：“我薛延陀可汗与大唐天子俱一国主，何有自往朝<br>谒？如或拘留，悔之无及！”夷男曰：“吾闻大唐天子圣德远被，日月所照，皆<br>来宾服。我归心委质，冀得睹天颜，死无所恨！然碛北之地，必当有主，舍我别<br>求，固非大国之计。我志决矣，勿复多言！”于是言者遂止。太宗乃发使受其羊<br>马。然夷男先无府藏，调敛其国，往返且万里，既涉沙碛，无水草，羊马多死，<br>遂后期。太宗于是停幸灵州。既而其聘羊马来至，所耗将半。议者以为夷狄不可<br>礼义畜，若聘财未备而与之婚，或轻中国，当须要其备礼，于是下诏绝其婚。既<br>而李思摩数遣兵侵掠之。延陀复遣突利失击思摩，至定襄，抄掠而去。太宗遣英<br>国公李勣援之，见虏已出塞而还。太宗以其数与思摩交兵，玺书责让之。<br>十九年，谓其使人曰：“语尔可汗，我父子并东征高丽，汝若能寇边者，但<br>当来也！”夷男遣使致谢，复请发兵助军，太宗答以优诏而止。其冬，太宗拔辽<br>东诸城，破驻跸陈，而高丽莫离支潜令靺鞨诳惑夷男，啖以厚利，夷男气慑不敢<br>动。俄而夷男卒，太宗为之举哀。夷男少子肆叶护拔灼袭杀其兄突利失可汗而自<br>立，是为颉利俱利薛沙多弥可汗。拔灼性褊急，驭下无恩，多所杀戮，其下不附。<br>是时复以太宗尚在辽东，遂发兵寇夏州，将军执失思力击败之，虏其众数万，拔<br>灼轻骑遁去，寻为回纥所杀，宗族殆尽。其余众尚五六万，窜于西域，又诸姓俟<br>斤递相攻击，各遣使归命。<br>二十年，太宗遣使江夏王道宗、左卫大将军阿史那社尔为瀚海道安抚大使；<br>右领军大将军执失思力领突厥兵，代州都督薛万彻、营州都督张俭、右骁卫大将<br>军契苾何力各统所部兵分道并进，太宗亲幸灵州，为诸军声援。既而道宗渡碛，<br>遇延陀余众数万来拒战。道宗击破之，斩首千余级。万彻又与回纥相遇，二将各<br>遣使谕以绥怀之意。其酋帅见使者，皆顿颡欢呼，请入朝。太宗至灵州，其铁勒<br>诸部相继至数千人，仍请列为州县，北荒悉平。诏曰：<br>惟天为大，合其德者弗违；谓地盖厚，体其仁者光被。故能弥伦八极，舆盖<br>二仪，振绝代之英声，毕天下之能事。彼匈奴者，与开辟而俱生；奄有龙庭，共<br>上皇而并列。僣称骄子，分天街于紫宸；仰应旄头，抗大礼于皇极。缅窥邃古，<br>能无力制。自朕临御天下，二纪于兹，粤以眇身，一匡寰宇。始勤劳于昧旦，终<br>致治于升平。曩者聊命偏师，遂擒颉利；今兹始弘庙略，已灭延陀。虽麾驾出征，<br>未逾郊甸；前驱所轥，才掩塞垣。长策风行，已振金徽之表，扬威电发，远璟<br>沙场之外。铁勒诸姓、回纥胡禄俟利发等，总百余万户，散处北溟，远遣使人，<br>委身内属，请同编列，并为州郡。收其瀚海，尽入提封；解其辫发，并垂冠带。<br>上变星昴，归于东井之躔；下掩蹛林，袪入南山之囿。混元已降，殊未前闻；<br>无疆之业，永贻来裔。古人所不能致，今既吞之；前王所不能屈，今咸灭之。斯<br>实书契所未有，古今之壮观，岂朕一人独能宣力！盖由上灵储祉，锡以太康；宗<br>庙威灵，成兹克定。即宜备礼，告于清庙，仍颁示普天。<br>其后延陀西遁之众，共推夷男兄子咄摩支为伊特勿失可汗，率部落七万余口，<br>西归故地。乃去可汗之号，遣使奉表，请居郁督军山北。诏兵部尚书崔敦礼就加<br>绥抚。而诸部铁勒素服薛延陀之众，及咄摩支至，九姓渠帅莫不危惧。朝议恐为<br>碛北之患，复令英国公李勣进加讨击。勣率九姓铁勒二万骑至于天山。咄摩支见<br>官军奄至，惶骇不知所为；且闻诏使萧嗣业在回纥中，因而请降。嗣业与之俱至<br>京师，诏授右武卫将军，赐以田宅。咄摩支入国后，铁勒酋帅潜知其部落，仍持<br>两端。李勣因纵兵追击，前后斩五千余级，虏男女三万计。<br>二十一年，契苾、回纥等十余部落以薛延陀亡散殆尽，乃相继归国。太宗各<br>因其地土，择其部落，置为州府：以回纥部为瀚海都督府，仆骨为金微都督府，<br>多览葛为燕然都督府，拔野古部为幽陵都督府，同罗部为龟林都督府，思结部为<br>卢山都督府，浑部为皋兰州，斛薛部为高阙州，奚结部为鸡鹿州，阿跌部为鸡田<br>州，契苾部为榆溪州，思结别部为蹛林州，白霫部为寘颜州，凡一十三州。拜<br>其酋长为都督、刺史，给玄金鱼以为符信，又置燕然都护以统之。是岁，太宗以<br>铁勒诸部并皆内属，诏赐京城百姓大酺三日。<br>永徽元年，延陀首领先逃逸者请归国，高宗更置溪弹州以安恤之。至则天时，<br>突厥强盛，铁勒诸部在漠北者渐为所并。回纥、契苾、思结、浑部徙于甘、凉二<br>州之地。<br>其骨利干北距大海，去京师最远，自古未通中国。贞观中遣使来朝贡，遣云<br>麾将军康苏密往慰抚之，仍列其地为玄阙州。俄又遣使随苏密使入朝，献良马十<br>匹。太宗奇其骏异，为之制名。号为十骥：一曰腾霜白，二曰皎雪骢，三曰凝露<br>骢，四曰悬光骢，五曰决波騟，六曰飞霞骠，七曰发电赤，八曰流金<马瓜>，九<br>曰翱麟紫，十曰奔虹赤。又为文以叙其事。自延陀叛后，朝贡遂绝。<br>契丹，居潢水之南，黄龙之北，鲜卑之故地，在京城东北五千三百里。东与<br>高丽邻，西与奚国接，南至营州，北至室韦。冷陉山在其国南，与奚西山相崎，<br>地方二千里。逐猎往来，居无常处。其君长姓大贺氏。胜兵四万三千人，分为八<br>部，若有征发，诸部皆须议合。不得独举。猎则别部，战则同行。本臣突厥，好<br>与奚斗，不利则遁保青山及鲜卑山。其俗死者不得作冢墓，以马驾车送入大山，<br>置之树上，亦无服纪。子孙死，父母晨夕哭之；父母死，子孙不哭。其余风俗与<br>突厥同。<br>武德初，数抄边境。二年，入寇平州。六年，其君长咄罗遣使贡名马丰貂。<br>贞观二年，其君摩会率其部落来降。突厥颉利遣使请以梁师都易契丹，太宗谓曰：<br>“契丹、突厥，本是别类，今来降我，何故索之？师都本中国人，据我州城，以<br>为盗窃，突厥无故容纳之，我师往讨，便来救援。计不久自当擒灭。纵其不得，<br>终不以契丹易之。”<br>太宗伐高丽，至营州，会其君长及老人等，赐物各有差，授其蕃长窟哥为左<br>武卫将军。<br>二十二年，窟哥等部咸请内属，乃置松漠都督府，以窟哥为左领军将军兼松<br>漠都督府、无极县男，赐姓李氏。显庆初，又拜窟哥为左监门大将军。其曾孙祜<br>莫离，则天时历左卫将军兼检校弹汗州刺史，归顺郡王。<br>又契丹有别部酋帅孙敖曹，初仕隋为金紫光禄大夫。武德四年，与靺鞨酋长<br>突地稽俱遣使内附，诏令于营州城傍安置，授云麾将军，行辽州总管。至曾孙万<br>荣，垂拱初累授右玉钤卫将军、归诚州刺史，封永乐县公。万岁通天中，万荣与<br>其妹婿松漠都督李尽忠，俱为营州都督赵翙所侵侮，二人遂举兵杀翙，据营州作<br>乱。尽忠即窟哥之胤，历位右武卫大将军兼松漠都督。则天怒其叛乱，下诏改万<br>荣名为万斩，尽忠为尽灭。尽灭寻自称无上可汗，以万斩为大将，前锋略地，所<br>向皆下，旬日兵至数万，进逼檀州。诏令右金吾大将军张玄遇、左鹰扬卫将军曹<br>仁师、司农少卿麻仁节率兵讨之。与万斩战于西硖石谷，官军败绩，玄遇、仁节<br>并为贼所虏。又令夏官尚书王孝杰、左羽林将军苏宏晖领兵七万以继之。与万斩<br>战于东硖石谷，孝杰在阵陷没。宏晖弃甲而遁。万斩乘胜度其众入幽州，杀略人<br>吏。清边道大总管、建安郡王武攸宜遣裨将讨之，不能克。又诏左金吾大将军、<br>河内王武懿宗为大总管，御史大夫娄师德为副大总管，右武卫将军沙吒忠义为前<br>军总管，率兵三十万以讨之。俄而李尽灭死，万斩代领其众。万斩又遣别帅骆务<br>整、何阿小为游军前锋，攻陷冀州，杀刺史陆宝积，屠官吏子女数千人。俄而奚<br>及突厥之众掩击其后，掠其幼弱。万斩弃其众，以轻骑数千人东走。前军副总管<br>张九节率数百骑设伏以邀之。万斩穷蹙，乃将其家奴轻骑宵遁，至潞河东，解鞍<br>憩于林下，其奴斩之。张九节传其首于东都，自是其余众遂降突厥。<br>开元三年，其首领李失活以默啜政衰，率种落内附。失活，即尽忠之从父弟<br>也。于是复置松漠都督府。封失活为松漠郡王，拜左金吾卫大将军兼松漠都督。<br>其所统八部落，各因旧帅拜为刺史，又以将军薛泰督军以镇抚之。明年，失活入<br>朝，封宗室外甥女杨氏为永乐公主以妻之。<br>六年，失活死，上为之举哀，赠特进。失活从父弟娑固代统其众，遣使册立，<br>仍令袭其兄官爵。娑固大臣可突于骁勇，颇得众心，娑固谋欲除之。可突于反攻<br>娑固，娑固奔营州。都督许钦淡令薛泰帅骁勇五百人，又征奚王李大辅者及娑固<br>合众以讨可突于。官军不利，娑固、大辅临阵皆为可突于所杀，生拘薛泰。营府<br>震恐，许钦澹移军西入渝关。可突于立娑固从父弟郁于为主。俄又遣使请罪，上<br>乃令册立郁于，令袭娑固官爵，仍赦可突于之罪。<br>十年，郁于入朝请婚。上又封从妹夫率更令慕容嘉宾女为燕郡公主以妻之，<br>仍封郁于为松漠郡王，授左金吾卫员外大将军兼静析军经略大使，赐物千段。<br>郁于还蕃，可突于来朝，拜左羽林将军，从幸并州。<br>明年，郁于病死，弟吐于代统其众，袭兄官爵，复以燕郡公主为妻。吐于与<br>可突于复相猜阻。<br>十三年，携公主来奔，便不敢还，改封辽阳郡王，因留宿卫。可突于立李尽<br>忠弟邵固为主。其冬，车驾东巡，邵固诣行在所，因从至岳下，拜左羽林军员外<br>大将军、静析军经略大使，改封广化郡王，又封皇从外甥女陈氏为东华公主以妻<br>之。<br>邵固还蕃，又遣可突于入朝，贡方物，中书侍郎李元纮不礼焉，可突于怏怏<br>而去。左丞相张说谓人曰：“两蕃必叛。可突于人面兽心，唯利是视，执其国政，<br>人心附之，若不优礼縻之，必不来矣！”十八年，可突于杀邵固，率部落并胁奚<br>众降于突厥，东华公主走投平卢军。于是诏中书舍人袭宽、给事中薛侃等于京城<br>及关内、河东、河南、河北分道募壮勇之士，以忠王浚为河北道行军元帅以讨之，<br>师竟不行。<br>二十年，诏礼部尚书信安王祎为行军副大总管，领众与幽州长史赵含章出塞<br>击破之，俘获甚众。可突于率其麾下远遁，奚众尽降，祎乃班师。明年，可突于<br>又来抄掠。幽州长史薛楚玉遣副将郭英杰、吴克勤、邬知义、罗守忠率精骑万人，<br>并领降奚之众追击之。军至渝关都山之下，可突于领突厥兵以拒官军。奚众遂持<br>两端，散走保险。官军大败，知义、守忠率麾下遁归，英杰、克勤没于阵，其下<br>六千余人，尽为贼所杀。诏以张守珪为幽州长史兼御史中丞以经略之。可突于渐<br>为守珪所逼，遣使伪降。俄又回惑不定，引众渐向西北，将就突厥。守珪遣管记<br>王悔等就部落招谕之。时契丹衙官李过折与可突于分掌兵马，情不叶，悔潜诱之，<br>过折夜勒兵斩可突于及其支党数十人。<br>二十三年正月，传首东都。诏封过折为北平郡王，授特进，检校松漠州都督，<br>赐锦衣一副、银器十事、绢彩三千匹。其年，过折为可突于余党泥礼所杀，并其<br>诸子，唯一子刺乾走投安东得免，拜左骁卫将军。<br>天宝十年，安禄山诬其酋长欲叛，请举兵讨之。八月，以幽州、云中、平卢<br>之众数万人，就潢水南契丹衙与之战，禄山大败而还，死者数千人。至十二年，<br>又降附。迄于贞元，常间岁来修藩礼。<br>贞元四年，与奚众同寇我振武，大掠人畜而去。九年、十年，复遣使来朝，<br>大首领悔落拽何已下，各授官放还。十一年，大首领热苏等二十五人来朝。自后<br>至元和、长庆、宝历、太和、开成时遣使来朝贡。会昌二年九月，制：“契丹新<br>立王屈戍，可云麾将军，守右武卫将军员外置同正员。”幽州节度使张仲武上言：<br>“屈戍等云，契丹旧用回纥印，今恳请闻奏，乞国家赐印。”许之，以“奉国契<br>丹之印”为文。<br>奚国，盖匈奴之别种也，所居亦鲜卑故地，即东胡之界也，在京师东北四千<br>余里。东接契丹，西至突厥，南拒白狼河，北至霫国。自营州西北饶乐水以至其<br>国。胜兵三万余人，分为五部，每部置俟斤一人。风俗并于突厥。每随逐水草，<br>以畜牧为业，迁徙无常。居有毡帐，兼用车为营，牙中常五百人持兵自卫。此外<br>部落皆散居山谷，无赋税。其人善射猎，好与契丹战争。<br>武德中，遣使朝贡。贞观二十二年，酋长可度者率其所部内属，乃置饶乐都<br>督府，以可度者为右领军兼饶乐都督，封楼烦县公，赐姓李氏。显庆初，又授右<br>监门大将军。万岁通天年，契丹叛后，奚众管属突厥，两国常递为表里，号曰<br>“两蕃”。景云元年，其首领李大辅遣使贡方物，睿宗嘉之，宴赐甚厚。<br>延和元年，左羽林将军、检校幽州大都督孙俭，率兵十二万以袭其部落，师<br>次冷硎，前军左骁卫将军李楷洛等与大辅会战，我师败绩。俭惧，不敢进救，遣<br>使矫报大辅云：“我奉敕来此招谕蕃将，李楷洛等不受节度而辄用兵，请斩以谢。”<br>大辅曰：“若奉敕招谕，有何国信物？”俭率军中缯帛万余段并袍带以与之。大<br>辅曰：“将军可南还，无相惊扰。”俭军渐失部伍，大辅乃率众逼之，由是大败，<br>兵士死伤者数万。俭及副将周以悌为大辅所擒，送于突厥默啜，并遇害。<br>开元三年，大辅遣其大臣粤苏梅落来请降，诏复立其地为饶乐州，封大辅为<br>饶乐郡王，仍拜左金吾员外大将军、饶乐州都督。五年，大辅与契丹首领松漠郡<br>王李失活咸请于柳城依旧置营州都督府，上从之。敕太子詹事姜师度充使督工作，<br>役八千馀人。其年，大辅入朝，诏封从外甥女辛氏为固安公主以妻之，赐物一千<br>五百匹，遣右领军将军李济持节送还蕃。<br>八年，大辅率兵救契丹，战死，其弟鲁苏嗣立。<br>十年，入朝，诏令袭其兄饶乐郡王、右金吾员外大将军、兼保塞军经略大使，<br>赐物一千段，仍以固安公主为妻。而公主与嫡母未和，递相论告，诏令离婚，复<br>以成安公主之女韦氏为东光公主以妻之。<br>十四年，又改封鲁苏为奉诚王，授右羽林军员外将军。<br>十八年，奚众为契丹衙官可突于所胁，复叛降突厥。鲁苏不能制，走投渝关，<br>东光公主奔归平卢军。其秋，幽州长史赵含章发清夷军兵击奚。破之，斩首二百<br>级。自是奚众稍稍归降。<br>二十年，信安王祎奉诏讨叛奚。奚酋长李诗琐高等以其部落五千帐来降。<br>诏封李诗为归义王、兼特进、左羽林军大将军同正。仍充归义州都督，赐物十万<br>段，移其部落于幽州界安置。天宝五载，又封其王娑固为昭信王，仍授饶乐都督。<br>自大历后，朝贡时至。贞元四年七月，奚及室韦寇振武。十一年四月，幽州<br>奏却奚六万余众。元和元年，其王饶乐府都督、袭归诚王梅落来朝，加检校司空，<br>放还蕃。三年，以奚首领索低为右武威卫将军同正，充檀、苏两州游奕兵马使，<br>仍赐姓李氏。八年，遣使来朝。<br>十一年，遣使献名马。尔后每岁朝贡不绝，或岁中二三至。故事，常以范阳<br>节度使为押奚、契丹两蕃使。自至德之后，藩臣多擅封壤，朝廷优容之，彼务自<br>完，不生边事，故二蕃亦少为寇。其每岁朝贺，常各遣数百人至幽州，则选其酋<br>渠三五十人赴阙，引见于麟德殿，锡以金帛遣还，余皆驻而馆之，率为常也。<br>室韦者，契丹之别类也。居越河北，其国在京师东北七千里。东至黑水靺<br>鞨，西至突厥，南接契丹，北至于海。其国无君长，有大首领十七人，并号“莫<br>贺弗”，世管摄之，而附于突厥。兵器有角弓楛矢，尤善射，时聚弋猎，事毕<br>而散。其人土著，无赋敛。或为小室，以皮覆上，相聚而居，至数十百家。剡木<br>为犁，不加金刃，人牵以种，不解用牛。夏多雾雨，冬多霜霰。畜宜犬豕，豢养<br>而啖之，其皮用以为韦，男子女人通以为服。被发左衽，其家富者项著五色杂<br>珠。婚嫁之法，男先就女舍，三年役力，因得亲迎其妇。役日已满，女家分其财<br>物，夫妇同车而载，鼓舞共归。<br>武德中，献方物。贞观三年，遣使贡丰貂，自此朝贡不绝。<br>又云：室韦，我唐有九部焉。所谓岭西室韦、山北室韦、黄头室韦、大如者<br>室韦、小如者室韦、婆莴室韦、讷北室韦、骆驼室韦，并在柳城郡之东北，近者<br>三千五百里，远者六千二百里。今室韦最西与回纥接界者，乌素固部落，当俱轮<br>泊之西南。次东有移塞没部落。次东又有塞曷支部落，此部落有良马，人户亦多，<br>居啜河之南，其河彼俗谓之燕支河。次又有和解部落，次东又有乌罗护部落，又<br>有那礼部落。又东北有山北室韦，又北有小如者室韦，又北有婆莴室韦，东又有<br>岭西室韦，又东南至黄头室韦，此部落兵强，人户亦多，东北与达姤接。岭西<br>室韦北又有讷北支室韦，此部落较小。乌罗护之东北二百余里，那河之北有古乌<br>丸之遗人，今亦自称乌丸国。武德、贞观中，亦遣使来朝贡。其北大山之北有大<br>室韦部落，其部落傍望建河居。其河源出突厥东北界俱轮泊，屈曲东流，经西室<br>韦界，又东经大室韦界，又东经蒙兀室韦之北，落俎室韦之南，又东流与那河、<br>忽汗河合，又东经南黑水靺鞨之北，北黑水靺鞨之南，东流注于海。乌丸东南三<br>百里，又有东室韦部落，在越河之北。其河东南流，与那河合。开元、天宝间，<br>比年或间岁入贡。大历中，亦频遣使来贡。贞元八年闰十二月，室韦都督和解热<br>素等一十人来朝。太和五年至八年，凡三遣使来。九年十二月，室韦大都督阿成<br>等三十人来朝。开成、会昌中，亦遣使来朝贡不绝。<br>靺鞨，盖肃慎之地，后魏谓之勿吉，在京师东北六千余里。东至于海，西接<br>突厥，南界高丽，北邻室韦。其国凡为数十部，各有酋帅，或附于高丽，或臣于<br>突厥。而黑水靺鞨最处北方，尤称劲捷，每恃其勇，恒为邻境之患。俗皆编发，<br>性凶悍，无忧戚，贵壮而贱老。无屋宇，并依山水掘地为穴，架木于上，以土覆<br>之，状如中国之冢墓，相聚而居。夏则出随水草，冬则入处穴中。父子相承，世<br>为君长。俗无文字。兵器有角弓及楛矢。其畜宜猪，富人至数百口，食其肉而<br>衣其皮。死者穿地埋之，以身衬土，无棺敛之具，杀所乘马于尸前设祭。<br>有酋帅突地稽者，隋末率其部千余家内属，处之于营州，炀帝授突地稽金紫<br>光禄大夫、辽西太守。武德初，遣间使朝贡，以其部落置燕州，仍以突地稽为总<br>管。刘黑闼之叛也，突地稽率所部赴定州，遣使诣太宗请受节度，以战功封蓍国<br>公。又徙其部落于幽州之昌平城。会高开道引突厥来攻幽州，突地稽率兵邀击，<br>大破之。<br>贞观初，拜右卫将军，赐姓李氏。寻卒。子谨行，伟貌，武力绝人。麟德中，<br>历迁营州都督。其部落家僮数千人，以财力雄边，为夷人所惮。累拜右领军大将<br>军，为积石道经略大使。吐蕃论钦陵等率众十万人入寇湟中，谨行兵士樵采，素<br>不设备，忽闻贼至，遂建旗伐鼓，开门以待之。吐蕃疑有伏兵，竟不敢进。<br>上元三年，又破吐蕃数万众于青海，降玺书劳勉之。累授镇军大将军，行右<br>卫大将军，封燕国公。永淳元年卒，赠幽州都督，陪葬乾陵。自后或有酋长自来，<br>或遣使来朝贡，每岁不绝。<br>其白山部，素附于高丽，因收平壤之后，部众多入中国。汨咄、安居骨、号<br>室等部，亦因高丽破后奔散微弱，后无闻焉，纵有遗人，并为渤海编户。唯黑水<br>部全盛，分为十六部，部又以南北为称。<br>开元十三年，安东都护薛泰请于黑水靺鞨内置黑水军。续更以最大部落为黑<br>水府，仍以其首领为都督，诸部刺史隶属焉。中国置长史，就其部落监领之。十<br>六年，其都督赐姓李氏，名献诚，授云麾将军兼黑水经略使，仍以幽州都督为其<br>押使，自此朝贡不绝。<br>渤海靺鞨大祚荣者，本高丽别种也。高丽既灭，祚荣率家属徙居营州。万岁<br>通天年，契丹李尽忠反叛，祚荣与靺鞨乞四比羽各领亡命东奔，保阻以自固。尽<br>忠既死，则天命右玉钤卫大将军李楷固率兵讨其余党，先破斩乞四比羽，又度天<br>门岭以迫祚荣。祚荣合高丽、靺鞨之众以拒楷固，王师大败，楷固脱身而还。属<br>契丹及奚尽降突厥，道路阻绝，则天不能讨，祚荣遂率其众东保桂娄之故地，据<br>东牟山，筑城以居之。<br>祚荣骁勇善用兵，靺鞨之众及高丽余烬，稍稍归之。圣历中，自立为振国王，<br>遣使通于突厥。其地在营州之东二千里，南与新罗相接。越熹靺鞨东北至黑水靺<br>鞨，地方二千里，编户十余万，胜兵数万人。风俗瑟高丽及契丹同，颇有文字及<br>书记。<br>中宗即位，遣侍御史张行岌往招慰之。祚荣遣子入侍，将加册立，会契丹与<br>突厥连岁寇边，使命不达。睿宗先天二年，遣郎将崔往册拜祚荣为左骁卫员外<br>大将军、渤海郡王，仍以其所统为忽汗州，加授忽汗州都督，自是每岁遣使朝贡。<br>开元七年，祚荣死，玄宗遣使吊祭。乃册立其嫡子桂娄郡王大武艺袭父为左<br>骁卫大将军、渤海郡王、忽汗州都督。<br>十四年，黑水靺鞨遣使来朝，诏以其地为黑水州，仍置长史，遣使镇押。武<br>艺谓其属曰：“黑水途经我境，始与唐家相通。旧请突厥吐屯，皆先告我同去。<br>今不计会，即请汉官，必是与唐家通谋，腹背攻我也。”遣母弟大门艺及其舅任<br>雅发兵以击黑水。门艺曾充质子至京师，开元初还国，至是谓武艺曰：“黑水请<br>唐家官史，即欲击之，是背唐也。唐国人众兵强，万倍于我，一朝结怨，但自取<br>灭亡。昔高丽全盛之时，强兵三十余万，抗敌唐家，不事宾伏，唐兵一临，扫地<br>俱尽。今日渤海之众，数倍少于高丽，乃欲违背唐家，事必不可。”<br>武艺不从。门艺兵至境，又上书固谏。武艺怒，遣从兄大壹夏代门艺统兵，<br>征门艺，欲杀之。门艺遂弃其众，间道来奔，诏授左骁卫将军。武艺寻遣使朝贡，<br>仍上表极言门艺罪状，请杀之。上密遣门艺往安西，仍报武艺云：“门艺远来归<br>投，义不可杀。今流向岭南，已遣去讫。”乃留其使马文轨、葱勿雅，别遣使报<br>之。俄有泄其事者，武艺又上书云：“大国示人以信，岂有欺诳之理！今闻门艺<br>不向岭南，伏请依前杀却。”由是鸿胪少卿李道邃、源复以不能督察官属，致有<br>漏泄，左迁道邃为曹州刺史，复为泽州刺史。遣门艺暂向岭南以报之。<br>二十年，武艺遣其将张文休率海贼攻登州刺史韦俊。诏遣门艺往幽州征兵以<br>讨之，仍令太仆员外卿金思兰往新罗发兵以攻其南境。属山阻寒冻，雪深丈余，<br>兵士死者过半，竟无功而还。武艺怀怨不已，密遣使至东都，假刺客刺门艺于天<br>津桥南，门艺格之，不死。诏河南府捕获其贼，尽杀之。<br>二十五年，武艺病卒，其子钦茂嗣立。诏遣内侍段守简往册钦茂为渤海郡王，<br>仍嗣其父为左骁卫大将军、忽汗州都督。钦茂承诏赦其境内，遣使随守简入朝贡<br>献。<br>大历二年至十年，或频遣使来朝，或间岁而至，或岁内二三至者。十二年正<br>月，遣使献日本国舞女一十一人及方物。四月、十二月，使复来。建中三年五月、<br>贞元七年正月，皆遣使来朝，授其使大常靖为卫尉卿同正，令还蕃。八月，其王<br>子大贞翰来朝，请备宿卫。十年正月，以来朝王子大清允为右卫将军同正，其下<br>三十余人，拜官有差。<br>十一年二月，遣内常侍殷志赡册大嵩璘为渤海郡王。十四年，加银青光禄大<br>夫、检校司空，进封渤海国王。<br>嵩璘父钦茂，开元中，袭父位为郡王、左金吾大将军。天宝中，累加特进、<br>太子詹事、宾客。宝应元年，进封国王。大历中，累加拜司空、太尉。及嵩璘袭<br>位，但授其郡王、将军而已。嵩璘遣使叙理，故再加册命。十一月，以王侄大能<br>信为左骁卫中郎将、虞候、娄蕃长，都督茹富仇为右武卫将军，放还。<br>二十一年，遣使来朝。顺宗加嵩璘金紫光禄大夫、检校司空。元和元年十月，<br>加检校太尉。十二月，遣使朝贡。<br>四年，以嵩璘男元瑜为银青光禄大夫、检校秘书监、忽汗州都督，依前渤海<br>国王。五年，遣使朝贡者二。七年，亦遣使来朝。八年正月，授元瑜弟权知国务<br>言义银青光禄大夫、检校秘书监、都督、渤海国王，遣内侍李重旻使焉。<br>十三年，遣使来朝，且告哀。五月，以知国务大仁秀为银青光禄大夫、检校<br>秘书监、都督、渤海国王。十五年闰正月，遣使来朝，加大仁秀金紫光禄大夫、<br>检校司空。十二月，复遣使来朝贡。长庆二年正月，又遣使来。四年二月，大睿<br>等五人来朝，请备宿卫。宝历中，比岁修贡。太和元年、四年，皆遣使来朝。<br>五年，大仁秀卒，以权知国务大彝震为银青光禄大夫、检校秘书监、都督、<br>渤海国王。六年，遣王子大明俊等来朝。七年正月，遣同中书右平章事高宝英来<br>谢册命，仍遣学生三人，随宝英请赴上都学问。先遣学生三人，事业稍成，请归<br>本国，许之。二月，王子大先晟等六人来朝。开成后，亦修职贡不绝。<br>霫，匈奴之别种也，居于潢水北，亦鲜卑之故地，其国在京师东北五千里。<br>东接靺鞨，西至突厥，南至契丹，北与乌罗浑接。地周二千里，四面有山，环绕<br>其境。人多善射猎，好以赤皮为衣缘，妇人贵铜钏，衣襟上下悬小铜铃，风俗略<br>与契丹同。有都伦纥斤部落四万户，胜兵万余人。贞观三年，其君长遣使贡方物。<br>乌罗浑国，盖后魏之乌洛侯也，今亦谓之乌罗护，其国在京师东北六千三百<br>里，东与靺鞨，西与突厥，南与契丹，北与乌丸接。风俗与靺鞨同。贞观六年，<br>其君长遣使献貂皮焉。<br>史臣曰：北狄密迩中华，侵边盖有之矣；东夷隔碍瀛海，作梗罕常闻之。非<br>惟势使之然，抑亦禀于天性。太平之人仁，空峒之人武，信矣。随炀帝纵欲无厌，<br>兴兵辽左，急敛暴欲，由是而起。乱臣贼子，得以为资，不戢自焚，遂亡其国。<br>我太宗文皇帝亲驭戎辂，东征高丽，虽有成功，所损亦甚。及凯还之日，顾谓左<br>右曰：“使朕有魏征在，必无此行矣！”则是悔于出师也可知矣。何者？夷狄之<br>国，犹石田也，得之无益，失之何伤？必务求虚名，以劳有用。但当修文德以来<br>之，被声教以服之，择信臣以抚之，谨边备以防之，使重译来庭，航海入贡，兹<br>庶得其道也！<br>赞曰：东夷之人，北狄之俗。爰考《周官》，是称蛮服。未得无伤，已得何<br>足！宜务怀柔，谓之羁束。<br><hr>
