<h4>《史部·旧唐书·卷一百八十六下  列传第一百三十六》<b class="x">作者：刘昫等</b></h4>
<br>◎酷吏下<br>○姚绍之周利贞王旭吉温（王钧严安之卢铉附）罗希奭毛<br>若虚敬羽（裴升毕曜附）<br>姚绍之，湖州武康人也。解褐典仪，累拜监察御史。中宗朝，武三思恃庶人<br>势，驸马都尉王同皎谋诛之。事泄，令绍之按问而诛同皎。绍之初按问同皎，张<br>仲之、祖延庆谋衣袖中发调弩射三思，伺其便，未果。宋之逊以其外妹妻延庆，<br>曰：“今日将行何事，而以妻为？”之逊固抑与延庆，且洽其心矣。之逊子昙密<br>发之，乃敕右台大夫李承嘉与绍之按于新开门内。<br>初，绍之将直尽其事。诏宰相李峤等对问。诸相惧三思威权，但僶俛佯<br>不问。仲之、延庆言曰：“宰相中有附会三思者。”峤与承嘉耳言，复说诱绍之，<br>其事乃变。遂密置人力十余，命引仲之对问。至，即为绍之所擒，塞口反接，送<br>狱中。绍之还，谓仲之曰：“张三，事不谐矣！”仲之固言三思反状，绍之命棒<br>之而臂折，大呼天者六七。谓绍之曰：“反贼，臂且折矣，命已输汝，当诉尔于<br>天帝！”因裂衫以束之，乃自诬反而遇诛。绍之自此神气自若，朝廷侧目。累迁<br>左台侍御史。奉使江左，经汴州，辱录事参军魏传弓。寻拜监察御史。绍之后坐<br>赃污，诏传弓按之，获赃五千余贯以闻，当坐死。韦庶人妹保持之，遂黜放为岭<br>南琼山尉。传弓初按绍之，绍之在扬州，色动，谓长吏卢万石曰：“顷辱传弓，<br>今为所按，绍之死矣！”逃入西京，为万年尉擒之，击折其足，因授南陵令员外<br>置。开元十三年，累转括州长史同正员，不预知州事，死。<br>周利贞，神龙初为侍御史。附托权要，为桓彦范、敬晖等五王嫉之，出为嘉<br>州司马。时中书舍人崔湜与桓、敬善。武三思用事禁中，彦范忧之，托心腹于湜。<br>湜反露其计于三思，为三思所中，尽流岭南。湜劝尽杀之。以绝其归望。三思问：<br>“谁可使者？”利贞即湜之表兄，因举为此行。利贞至，皆鸩杀之，因擢为左台<br>御史中丞。先天元年，为广州都督。时湜为中书令，与仆射刘幽求不叶，陷幽求<br>徙于岭表，讽利贞杀之，为桂州都督王晙护之，逗留获免。无何，玄宗正位，利<br>贞与薛季昶、宋之问同赐死于桂州驿。<br>王旭，太原祁人也。曾祖珪，贞观初为侍中，尚永宁公主。旭解褐鸿州参军，<br>转兖州兵曹。神龙元年正月，张柬之、桓彦范等诛张易之、昌宗兄弟，尊立孝和<br>皇帝。其兄昌仪先贬乾封尉，旭斩之，赍其首，赴于东都。迁并州录事参军。唐<br>隆元年，玄宗诛韦庶人等。并州长史周仁轨，韦氏之党，有诏诛之。旭不覆敕，<br>又斩其首，驰赴西京。<br>开元二年，累迁左台侍御史。时光禄少卿卢崇道以崔湜妻父，贬于岭外。逃<br>归，匿于东都，为仇家所发，诏旭究其狱。旭欲擅其威权，因捕崇道亲党数十人，<br>皆极其楚毒，然后结成其罪。崇道及三子并杖死于都亭驿，门生亲友皆决杖流贬。<br>时得罪多是知名之士，四海冤之。旭又与御史大夫李杰不叶，递相纠讦，杰竟左<br>迁衢州刺史。旭既得志，擅行威福，由是朝廷畏而鄙之。<br>五年，迁左司郎中，常带侍御史。旭为吏严苛，左右无敢支梧，每衔命推劾，<br>一见无不输款者。时宋王宪府掾纪希虬兄任剑南县令，被告有赃私，旭使至蜀鞫<br>之。其妻美，旭威逼之，因奏决杀县令，纳赃数千万。至六年，希虬遣奴诈为祗<br>承人，受顾在台，事旭累月。旭赏之，召入宅中，委以腹心。其奴密记旭受馈遗<br>嘱托事，乃成数千贯，归谒希虬。希虬衔泣见宪，叙以家冤。宪悯之，执其状以<br>奏，诏付台司劾之。赃私累巨万，贬龙平尉，愤恚而死，甚为时人之所庆快。<br>吉温，天官侍郎顼弟琚之孽子也。谲诡能谄事人，游于中贵门，爱若亲戚。<br>性禁害，果于推劾。天宝初，为新丰丞。时太子文学薛嶷承恩幸，引温入对。玄<br>宗目之而谓嶷曰：“是一不良汉，朕不要也。”时萧炅为河南尹，河南府有事，<br>京台差温推诘，事连炅，坚执不舍，赖炅与右相李林甫善，抑而免之。及温选，<br>炅已为京兆尹，一唱万年尉，即就其官，人为危之。时骠骑高力士常止宿宫禁，<br>或时出外第，炅必谒焉。温先驰与力士言谑甚洽，握手呼行第，炅觑之叹伏。及<br>他日，温谒炅于府庭，遽布心腹曰：“他日不敢隳国家法，今日已后，洗心事公。”<br>炅复与尽欢。<br>会林甫与左相李适之、驸马张垍不叶，适之兼兵部尚书，垍兄均为兵部侍郎，<br>林甫遣人讦出兵部铨曹主簿事令史六十余人伪滥事，图覆其官长，诏出付京兆府<br>与宪司对问。数日，竟不究其由。炅使温劾之。温于院中分囚于两处，温于后厅<br>佯取两重囚讯之，或杖或压，痛苦之声，所不忍闻。即云：“若存性命，乞纸尽<br>答。”<br>令史辈素谙温，各自诬伏罪，及温引问，无敢违者。晷刻间事辑，验囚无栲<br>讯决罚处。常云：“若遇知己，南山白额兽不足缚也。”会李林甫将起刑狱，除<br>不附己者，乃引之于门，与罗希奭同锻炼诏狱。<br>五载，因中官纳其外甥武敬一女为盛王琦妃，擢京兆府士曹。时林甫专谋不<br>利于东储，以左骁卫兵曹柳湜杜良娣妹婿，令温推之。温追著作郎王曾、前右司<br>御率府仓曹王修己、左武卫司戈卢宁、左威卫骑曹徐征同就台鞫，数日而狱成。<br>勣等杖死，积尸于大理寺。<br>六载，林甫又以户部侍郎、兼御史中丞杨慎矜违忤其旨，御史中丞王鉷与<br>慎矜亲而嫉之，同构其事，云：“蓄图谶，以己是隋炀帝子孙，规于兴复”，林<br>甫又奏付温鞫焉，慎矜下狱系之。使温于东京收捕其兄少府少监慎余、弟洛阳令<br>慎名，于汝州捕其门客史敬忠。敬忠颇有学，尝与朝贵游。蹉跎不进。与温父琚<br>情契甚密，温孩孺时，敬忠尝抱抚之。温令河南丞姚开就擒之，锁其颈，布袂蒙<br>面以见温。温驱之于前，不交一言。欲及京，使典诱之云：“杨慎矜今款招己成，<br>须子一辨。若解人意，必活；忤之，必死。”敬忠回首曰：“七郎，乞一纸。”<br>温佯不与，见词恳，乃于桑下令答，三纸辩皆符温旨。喜曰：“丈人莫相怪！”<br>遂徐下拜。及至温汤，始鞫慎矜，以敬忠词为证。及再搜其家，不得图谶。林甫<br>恐事泄，危之，乃使御史卢铉入搜。铉乃袖谶书而入，于隐僻中诟而出曰：“逆<br>贼牢藏秘记，今得之矣！”指于慎矜小妻韩珠团婢，见举家惶惧，且行捶击，谁<br>敢忤焉！狱乃成，慎矜兄弟赐死。温自是威振，衣冠不敢偶言。<br>温早以严毒闻，频知诏狱，忍行枉滥，推事未讯问，已作奏状，计赃数。及<br>被引问，便慑惧，即随意而书，无敢惜其生者。因不加栲击，狱成矣。林甫深以<br>温为能，擢户部郎中，常带御史。林甫虽倚以爪牙，温又见安禄山受主恩，骠骑<br>高力士居中用事，皆附会其间，结为兄弟。常谓禄山曰：“李右相虽观察人事，<br>亲于三兄，必不以兄为宰相。温虽被驱使，必不超擢。若三兄奏温为相，即奏兄<br>堪大任，挤出林甫，是两人必为相矣。”禄山悦之。<br>时禄山承恩无敌，骤言温能，玄宗亦忘曩岁之语。十载，禄山加河东节度，<br>因奏温为河东节度副使，并知节度营田及管内采访监察留后事。其载，又加兼雁<br>门太守，仍知安边郡铸钱事，赐紫金鱼袋。及丁所生忧，禄山又奏起复为本官。<br>寻复奏为魏郡太守、兼侍御史。<br>杨国忠入相，素与温交通，追入为御史中丞，仍充京畿、关内采访处置使。<br>温于范阳辞，禄山令累路馆驿作白帐以候之，又令男庆绪出界送，拢马出驿<br>数十步。及至西京，朝廷动静，辄报禄山，信宿而达。<br>十三载正月，禄山入朝，拜左仆射，充闲厩使。因奏加温武部侍郎、兼御史<br>中丞，充闲厩、苑内、营田、五坊等副使。时杨国忠与禄山嫌隙已成，温转厚于<br>禄山，国忠又忌之。其冬，河东太守韦陟入奏于华清宫，陟自谓失职，托于温结<br>欢于禄山，广载河东土物馈于温，又及权贵。国忠讽评事吴豸之使乡人告之，召<br>付中书门下，对法官鞫之，陟伏其状，贬桂岭尉，温澧阳长史。温判官员锡新兴<br>尉。<br>明年，温又坐赃七千匹及夺人口马奸秽事发，贬端州高要尉。温至岭外，迁<br>延不进，依于张博济，止于始安郡。八月，遣大理司直蒋沇鞫之。温死于狱中，<br>博济及始安太守罗希奭死于州门。<br>初，温之贬斥，玄宗在华清宫，谓朝臣曰：“吉温是酷吏子侄，朕被人诳惑，<br>用之至此。屡劝朕起刑狱以作威福，朕不受其言。今去矣，卿等皆可安枕也！”<br>初，开元九年，有王钧为洛阳尉。十八年，有严安之为河南丞。皆性毒虐，笞罚<br>人畏其不死，皆杖讫不放起，须其肿愤，徐乃重杖之，懊血流地，苦楚欲死，钧<br>与安之始眉目喜畅，故人吏慑惧。温则售身权贵，噬螫衣冠，来颇异耳。温九月<br>死始兴。十一月，禄山起兵作乱，人谓与温报仇耳。禄山入洛阳城，即伪位。玄<br>宗幸蜀后，禄山求得温一子，才六七岁，授河南府参军，给与财帛。<br>初，温之按杨慎矜，侍御史卢铉同其事。铉初为御史，作韦坚判官。及坚为<br>李林甫所嫉，铉以坚款曲发于林甫，冀售其身。及按慎矜，铉先与张瑄同台，情<br>旨素厚，贵取媚于权臣，诬瑄与杨慎矜共解图谶。持之，为驴驹板橛以成其狱。<br>又为王鉷闲厩判官，鉷缘邢縡事朝堂被推，铉证云：“大夫将白帖索厩马<br>五百匹以助逆，我不与之。”鉷死在晷刻，铉忍诬之，众咸怒恨焉。及被贬为<br>庐江长史，在郡忽见瑄为祟，乃云：“端公何得来乞命？不自由。”铉须臾而卒。<br>罗希奭，本杭州人也，近家洛阳，鸿胪少卿张博济堂外甥。为吏持法深刻。<br>天宝初，右相李林甫引与吉温持狱，又与希奭姻娅，自御史台主簿再迁殿中侍御<br>史。自韦坚、皇甫惟明、李适之、柳勣、裴敦复、李邕、邬元昌、杨慎矜、赵奉<br>璋下狱事，皆与温锻炼，故时称“罗钳吉网”，恶其深刻也。八载，除刑部员外，<br>转郎中。十一载，李林甫卒，出为中部、始安二太守，仍充当管经略使。<br>十四载，以张博济、吉温，韦陟、韦诫奢、李从一、员锡等流贬，皆于始安，<br>希奭或令假摄。右相杨国忠奏遣司直蒋沇往按之，复令张光奇替为始安太守。<br>仍降敕曰：<br>前始安郡太守、充当管经略使罗希奭，幸此资序，叨居牧守。地列要荒，人<br>多窜殛，尤加委任，冀绝奸讹。翻乃啸结逋逃，群聚不逞，应是流贬，公然安置。<br>或差摄郡县，割剥黎氓；或辍借馆宇，侵扰人吏。不唯轻侮典宪，实亦隳坏纪纲。<br>擢发数愆，岂多其罪，可贬海东郡海康尉、员外置。张博济往托回邪，迹惟凭恃，<br>尝自抵犯，又坐亲姻，前后贬官，岁月颇久，逗留不赴，情状难容。及命按举，<br>仍更潜匿，亡命逭刑，莫斯为甚。并当切害，合峻常刑，宜于所在各决重杖六十。<br>使夫为政之士，克守章程；负罪之人，期于悛革。凡厥在位，宜各悉心。<br>时员锡、李从一、韦诫奢、吉承恩并决杖，遣司直宇文审往监之。<br>毛若虚，绛州太平人也。眉毛覆于眼，其性残忍。初为蜀川县尉，使司以推<br>勾见任。天宝末，为武功丞，年已六十余矣。肃宗收两京，除监察御史。审国用<br>不足，上策征剥财货。有润于公者，日有进奉，渐见任用称旨。每推一人，未鞫，<br>即先收其家资，以定赃数。不满望，即摊征乡里近亲。峻其威权，人皆惧死，输<br>纳不差晷刻。<br>乾元二年，凤翔府七坊押官先行剽劫，州县不能制，因有劫杀事。县尉谢夷<br>甫因众怒，遂搒杀之。其妻诉于李辅国，辅国奏请御史孙莹鞫之。莹不能正其事。<br>又令中丞崔伯阳三司使杂讯之，又不证成其罪。因令若虚推之，遂归罪于夷甫。<br>伯阳与之言，若虚颇不逊。伯阳数让之，若虚驰谒告急。肃宗曰：“卿且出。”<br>对曰：“臣出即死矣。”肃宗潜留若虚帘内，召伯阳至，伯阳颇短若虚。上怒，<br>叱出之。因流贬伯阳同推官十余人，皆于岭外远恶处。宰相李岘以左右于莹等，<br>亦被贬斥。于是若虚威震朝列，公卿慑惧矣！寻擢为御史中丞。上元元年，贬宾<br>化尉而死。<br>敬羽，宝鼎人也。父昭道，开元初为监察御史。羽貌寝而性便僻，善候人意<br>旨。天宝九载，为康成县尉。安思顺为朔方节度使，引在幕下。及肃宗于灵武即<br>大位，羽寻擢为监察御史。以苛刻征剥求进。及收两京后，转见委任。作大枷，<br>有鹴尾榆，著即闷绝。又卧囚于地，以门关辗其腹，号为“肉飗饦”。掘地为<br>坑，实以棘刺，以败席覆上，领囚临坑讯之，必坠其中，万刺攒之。又捕逐钱货，<br>不减毛若虚。<br>上元中，擢为御史中丞。太子少傅、宗正卿、郑国公李遵，为宗子通事舍人<br>李若冰告其赃私，诏羽按之。羽延遵，各危坐于小床。羽小瘦，遵丰硕，顷间问<br>即倒，请垂足。羽曰：“尚书下狱是囚，羽礼延坐，何得慢耶！”遵绝倒者数四。<br>请问，羽徐应之，授纸笔，书赃数千贯，奏之。肃宗以勋旧舍之，但停宗正卿。<br>及嗣薛王珍潜谋不轨，诏羽鞫之。羽召支党罗于廷，索鹴尾榆枷之，布栲讯<br>之具以绕之，信宿成狱。珍坐死，右卫将军窦如玢、试都水使者崔昌等九人并斩，<br>太子洗马赵非熊、陈王府长史陈闳、楚州司马张昴、左武卫兵曹参军焦自荣，前<br>凤翔府郿县主簿李<阝11>11、广文馆进士张敻等六人决杀，驸马都尉薛履谦赐自尽，左<br>散骑常侍张镐贬辰州司户。<br>胡人康谦善贾，资产亿万计。杨国忠为相，授安南都护。至德中，为试鸿胪<br>卿，专知山南东路。驿人嫉之，告其阴通史朝义。谦髭须长三尺过带，按之两宿，<br>鬓发皆秃，膝踝亦栲碎，视之者以为鬼物，非人类也。乞舍其生，以后送状奏杀<br>之，没其资产。<br>羽与毛若虚在台五六年间，台中囚系不绝。又有裴升、毕曜同为御史，皆酷<br>毒。人之陷刑，当时有毛、敬、裴、毕之称。<br>裴、毕寻又流黔中。羽，宝应元年贬为道州刺史。寻有诏杀之，羽闻之，衣<br>凶服南奔溪洞，为吏所擒。临刑，袖中执州县官吏犯赃私状数纸，曰：“有人通<br>此状，恨不得推究其事。主州政者，无宜寝也。”<br>赞曰：王德将衰，政在奸臣。鹰犬搏击，纵之者人。遭其毒螫，可为悲辛。<br>作法为害，延滥不仁。<br><hr>
