<h4>《史部·旧唐书·卷一百九十六上  列传第一百四十六上》<b class="x">作者：刘昫等</b></h4>
<br>◎吐蕃上<br>吐蕃，在长安之西八千里，本汉西羌之地也。其种落莫知所出也，或云南凉<br>秃发利鹿孤之后也。利鹿孤有子曰樊尼，及利鹿孤卒，樊尼尚幼，弟傉檀嗣位，<br>以樊尼为安西将军。后魏神瑞元年，傉檀为西秦乞佛炽盘所灭，樊尼招集余众，<br>以投沮渠蒙逊，蒙逊以为临松太守。及蒙逊灭，樊尼乃率众西奔，济黄河，逾积<br>石，于羌中建国，开地千里。樊尼威惠夙著，为群羌所怀，皆抚以恩信，归之如<br>市。遂改姓为窣勃野，以秃发为国号，语讹谓之吐蕃，其后子孙繁昌，又侵伐不<br>息，土宇渐广。历周及隋，犹隔诸羌，未通于中国。<br>其国人号其王为赞普，相为大论、小论，以统理国事。无文字，刻木结绳为<br>约。虽有官，不常厥职，临时统领。征兵用金箭，寇至举烽燧，百里一亭。用刑<br>严峻，小罪剜眼鼻，或皮鞭鞭之，但随喜怒而无常科。囚人于地牢，深数丈，二<br>三年方出之。宴异国宾客，必驱牦牛，令客自射牲以供馔。与其臣下一年一小盟，<br>刑羊狗猕猴，先折其足而杀之，继裂其肠而屠之。令巫者告于天地山川日月星辰<br>之神云：“若心迁变，怀奸反覆，神明鉴之，同于羊狗。”三年一大盟，夜于坛<br>墠之上与众陈设肴馔，杀犬马牛驴以为牲，咒曰：“尔等咸须同心戮力，共保<br>我家，惟天神地祇，共知尔志。有负此盟，使尔身体屠裂，同于此牲。”<br>其地气候大寒，不生秔稻，有青稞麦、褭豆、小麦、乔麦。畜多牦牛猪犬<br>羊马。又有天鼠，状如雀鼠，其大如猫，皮可为裘。又多金银铜锡。其人或随畜<br>牧而不常厥居，然颇有城郭。其国都城号为逻些城。屋皆平头，高者至数十尺。<br>贵人处于大毡帐，名为拂庐。寝处污秽，绝不栉沐。接手饮酒，以毡为盘，捻鋋<br>为碗，实以羹酪，并而食之。多事羱羝之神，人信巫觋。不知节候，麦熟为岁<br>首。围棋陆博，吹蠡鸣鼓为戏，弓剑不离身。重壮贱老，母拜于子，子倨于父，<br>出入皆少者在前，老者居其后。军令严肃，每战，前队皆死，后队方进。重兵死，<br>恶病终。累代战没，以为甲门。临阵败北者，悬狐尾于其首，表其似狐之怯，稠<br>人广众，必以徇焉，其俗耻之，以为次死。拜必两手据地，作狗吠之声，以身再<br>揖而止。居父母丧，截发，青黛涂面，衣服皆黑，既葬即吉。其赞普死，以人殉<br>葬，衣服珍玩及尝所乘马弓剑之类，皆悉埋之。仍于墓上起大室，立土堆，插杂<br>木为祠祭之所。<br>贞观八年，其赞普弃宗弄赞始遣使朝贡。弄赞弱冠嗣位，性骁武，多英略，<br>其邻国羊同及诸羌并宾伏之。太宗遣行人冯德遐往抚慰之。见德遐，大悦。闻突<br>厥及吐谷浑皆尚公主，乃遣使随德遐入朝，多赍金宝，奉表求婚，太宗未之许。<br>使者既返，言于弄赞曰：“初至大国，待我甚厚，许嫁公主。会吐谷浑王入朝，<br>有相离间，由是礼薄，遂不许嫁。”弄赞遂与羊同连，发兵以击吐谷浑。吐谷浑<br>不能支，遁于青海之上，以避其锋。其国人畜并为吐蕃所掠。于是进兵攻破党项<br>及白兰诸羌，率其众二十余万，顿于松州西境。遣使贡金帛，云来迎公主。又谓<br>其属曰：“若大国不嫁公主与我，即当入寇。”遂进攻松州，都督韩威轻骑觇贼，<br>反为所败，边人大扰。太宗遣吏部尚书侯君集为当弥道行营大总管，右领军大将<br>军执失思力为白兰道行军总管，左武卫将军牛进达为阔水道行军总管，右领军将<br>军刘兰为洮河道行军总管，率步骑五万以击之。进达先锋自松州夜袭其营，斩千<br>余级。弄赞大惧，引兵而退，遣使谢罪。因复请婚，太宗许之。弄赞乃遣其相禄<br>东赞致礼，献金五千两，自余宝玩数百事。<br>贞观十五年，太宗以文成公主妻之，令礼部尚书、江夏郡王道宗主婚，持节<br>送公主于吐蕃。弄赞率其部兵次柏海，亲迎于河源。见道宗，执子婿之礼甚恭。<br>既而叹大国服饰礼仪之美，俯仰有愧沮之色。及与公主归国，谓所亲曰：“我父<br>祖未有通婚上国者，今我得尚大唐公主，为幸实多。当为公主筑一城，以夸示后<br>代。”遂筑城邑，立栋宇以居处焉。公主恶其人赭面，弄赞令国中权且罢之，自<br>亦释毡裘，袭纨绮，渐慕华风。仍遣酋豪子弟，请入国学以习《诗》、《书》。<br>又请中国识文之人典其表疏。<br>太宗伐辽东还，遣禄东赞来贺。奉表曰：“圣天子平定四方，日月所照之国，<br>并为臣妾，而高丽恃远，阙于臣礼。天子自领百万，度辽致讨，隳城陷阵，指日<br>凯旋。夷狄才闻陛下发驾，少进之间，已闻归国。雁飞迅越，不及陛下速疾。奴<br>忝预子婿，喜百常夷。夫鹅，犹雁也，故作金鹅奉献。”其鹅黄金铸成，其高七<br>尺，中可实酒三斛。<br>二十二年，右卫率府长史王玄策使往西域，为中天竺所掠。吐蕃发精兵与玄<br>策击天竺，大破之，遣使来献捷。<br>高宗嗣位，授弄赞为驸马都尉，封西海郡王，赐物二千段。弄赞因致书于司<br>徒长孙无忌等云：“天子初即位，若臣下有不忠之心者，当勒兵以赴国除讨。”<br>并献金银珠宝十五种，请置太宗灵座之前。高宗嘉之，进封为宾王，赐杂彩三千<br>段。因请蚕种及造酒、碾、硙、纸、墨之匠，并许焉。乃刊石像其形，列昭陵玄<br>阙之下。<br>永徽元年，弄赞卒。高宗为之举哀，遣右武候将军鲜于臣济持节赍玺书吊祭。<br>弄赞子早死，其孙继立，复号赞普，时年幼，国事皆委禄东赞。禄东姓薛氏，虽<br>不识文记，而性明毅严重，讲兵训师，雅有节制，吐蕃之并诸羌，雄霸本土，多<br>其谋也。<br>初，太宗既许降文成公主，赞普使禄东赞来迎，召见顾问，进对合旨，太宗<br>礼之，有异诸蕃，乃拜禄东赞为右卫大将军，又以琅邪长公主外孙女段氏妻之。<br>禄东赞辞曰：“臣本国有妇，父母所聘，情不忍乖。且赞普未谒公主，陪臣安敢<br>辄娶。”太宗嘉之，欲抚以厚恩，虽奇其答而不遂其请。禄东赞有子五人：长曰<br>赞悉若，早死；次钦陵，次赞婆，次悉多干，次勃论。及东赞死，钦陵兄弟复专<br>其国。<br>后与吐谷浑不和，龙朔、麟德中递相表奏，各论曲直，国家依违，未为与夺。<br>吐蕃怨怒，遂率兵以击吐谷浑。吐谷浑大败，河源王慕容诺曷钵及弘化公主脱身<br>走投凉州，遣使告急。<br>咸亨元年四月，诏以右威卫大将军薛仁贵为逻娑道行军大总管，左卫员外大<br>将军阿史那道真、右卫将军郭待封为副，率众十余万以讨之。军至大非川，为吐<br>蕃大将论钦陵所败，仁贵等并坐除名。吐谷浑全国尽没，唯慕容诺曷钵及其亲信<br>数千帐来内属，仍徙于灵州。自是吐蕃连岁寇边，当、悉等州诸羌尽降之。<br>上元三年，进寇鄯、廓等州，杀掠人吏，高宗命尚书左仆射刘仁轨往洮河军<br>镇守以御之。仪凤三年，又命中书令李敬玄兼鄯州都督，往代仁轨于洮河镇守。<br>仍召募关内、河东及诸州骁勇，以为猛士，不简色役。亦有尝任文武官者召入殿<br>庭赐宴，遣往击之。又令益州长史李孝逸、巂州都督拓王奉等发剑南、山南兵募<br>以防御之。其年秋，敬玄与工部尚书刘审礼率兵与吐蕃战于青海。官军败积，<br>审礼没于阵，敬玄按军不敢救。俄而收军却出，顿于承风岭，阻泥沟不能动，贼<br>屯于高冈以压之。偏将左领军员外将军黑齿常之率敢死之士五百人，夜斫贼营，<br>贼遂溃乱，自相蹂践，死者三百余人。敬玄遂拥众鄯州，坐改为衡州刺史。往剑<br>南兵募，于茂州之西南筑安戎城以压其境。俄有生羌为吐蕃乡导，攻陷其城，遂<br>引兵守之。时吐蕃尽收羊同、党项及诸羌之地，东与凉、松、茂、巂等州相接，<br>南至婆罗门，西又攻陷龟兹、疏勒等四镇，北抵突厥，地方万余里，自汉、魏已<br>来，西戎之盛，未之有也。<br>高宗闻审礼等败没，召侍臣问绥御之策，中书舍人郭正一曰：“吐蕃作梗，<br>年岁已深，命将兴师，相继不绝。空劳士马，虚费粮储，近讨则徒损兵威，深入<br>则未穷巢穴，望少发兵募，且遣备边，明烽堠，勿令侵抄。使国用丰足，人心叶<br>同，宽之数年，可一举而灭。”给事中刘齐贤、皇甫文亮等皆言严守之便。寻而<br>黑齿常之破吐蕃大将赞婆及素和贵于良非川，杀获二千余级，吐蕃遂引退。诏以<br>常之为河源军使以镇御之。<br>仪凤四年，赞普卒，其子器弩悉弄嗣位，复号赞普，时年八岁，国政复委于<br>钦陵。遣其大臣论寒调傍来告丧。且请和。高宗遣郎将宋令文入蕃会葬。永隆元<br>年，文成公主薨，高宗又遣使吊祭之。<br>则天临朝，命文昌右相韦待价为安息道大总管，安西大都护阎温古为副。永<br>昌元年，率兵往征吐蕃，迟留不进，待价坐流绣州，温古处斩。待价素无统御之<br>才，遂狼狈失据，士卒饥馑，皆转死沟壑。明年，又命文昌右相岑长倩为武威道<br>行军大总管以讨吐蕃，中路退还，军竟不行。如意元年，吐蕃大首领曷苏率其所<br>属并贵川部落请降，则天令右玉钤卫大将军张玄遇率精卒二万充安抚使以纳之。<br>师次大渡水，曷苏事泄，为本国所擒，又有大首领昝捶率羌蛮部落八千余人诣玄<br>遇内附。玄遇以其部落置叶川州，以昝捶为刺史。仍于大度西山勒石纪功而还。<br>长寿元年，武威军总管王孝杰大破吐蕃之众，克复龟兹、于阗、疏勒、碎叶等四<br>镇，乃于龟兹置安西都护府，发兵以镇守之。万岁登封元年，孝杰复为肃边道大<br>总管，率副总管娄师德与吐蕃将论钦陵、赞婆战于素罗汗山。官军败绩，孝杰坐<br>免官。万岁通天元年，吐蕃四万众奄至凉州城下，都督许钦明初不之觉，轻出按<br>部，遂遇贼，拒战久之，力屈为贼所杀。时吐蕃又遣使请和，则天将许之；论钦<br>陵乃请去安西四镇兵，仍索分十姓之地，则天竟不许之。<br>吐蕃自论钦陵兄弟专统兵马，钦陵每居中用事，诸弟分据方面，赞婆则专在<br>东境，与中国为邻，三十余年，常为边患。其兄弟皆有才略，诸蕃惮之。<br>圣历二年，其赞普器弩悉弄年渐长，乃与其大臣论岩等密图之。时钦陵在外，<br>赞普乃佯言将猎，召兵执钦陵亲党二千余人，杀之。发使召钦陵、赞婆等，钦陵<br>举兵不受召，赞普自帅众讨之，钦陵未战而溃，遂自杀，其亲信左右同日自杀者<br>百余人。赞婆率所部千余人及其兄子莽布支等来降，则天遣羽林飞骑郊外迎之，<br>授赞婆辅国大将军、行右卫大将军，封归德郡王，优赐甚厚，仍令领其部兵于洪<br>源谷讨击。寻卒，赠特进、安西大都护。<br>久视元年，吐蕃又遣其将趋莽布支寇凉州，围逼昌松县。陇右诸军州大使唐<br>休璟与莽布支战于洪源谷，斩其副将二人，获首二千五百级。长安二年，赞普率<br>众万余人寇悉州，都督陈大慈与贼凡四战，皆破之，斩首千余级。于是吐蕃遣使<br>论弥萨等入朝请求和，则天宴之于麟德殿，奏百戏于殿庭。论弥萨曰：“臣生于<br>边荒，由来不识中国音乐，乞放臣亲观。”则天许之。于是论弥萨等相视笑忭拜<br>谢曰：“臣自归投圣朝，前后礼数优渥，又得亲观奇乐，一生所未见。自顾微琐，<br>何以仰答天恩，区区褊心，唯愿大家万岁。”明年，又遣使献马千匹、金二千两<br>以求婚，则天许之。<br>时吐蕃南境属国泥婆罗门等皆叛，赞普自往讨之，卒于军中。诸子争立，久<br>之，国人立器弩悉弄之子弃隶蹜赞为赞普，时年七岁。中宗神龙元年，吐蕃使<br>来告丧，中宗为之举哀，废朝一日。俄而赞普之祖母遣其大臣悉薰然来献方物，<br>为其孙请婚，中宗以所养雍王守礼女为金城公主许嫁之。自是频岁贡献。景龙三<br>年十一月，又遣其大臣尚赞吐等来迎女，中宗宴之于苑内球场，命驸马都尉杨慎<br>交与吐蕃使打球，中宗率侍臣观之。四年正月，制曰：<br>圣人布化，用百姓为心；王者垂仁，以八荒无外。故能光宅遐迩，裁成品物。<br>由是隆周理历，恢柔远之图；强汉乘时，建和亲之议。斯盖御宇长策，经邦茂范。<br>朕受命上灵，克纂洪业，庶几前烈，永致和平。睠彼吐蕃，僻在西服，皇运之<br>始，早申朝贡。太宗文武圣皇帝德侔覆载，情深亿兆，思偃兵甲，遂通姻好，数<br>十年间，一方清净。自文成公主化往其国，因多变革，我之边隅，亟兴师旅，彼<br>之蕃落，颇闻彫弊。顷者赞普及祖母可敦、酋长等，屡披诚款，积有岁时，思托<br>旧亲，请崇新好。金城公主，朕之少女，岂不钟念，但为人父母，志息黎元，若<br>允乃诚祈，更敦和好，则边土宁晏，兵役服息。遂割深慈，为国大计，筑兹外馆，<br>聿膺嘉礼，降彼吐蕃赞普，即以今月进发，朕亲自送于郊外。<br>中宗召侍中纪处讷谓曰：“昔文成公主出降，则江夏王送之。卿雅识蕃情，<br>有安边之略，可为朕充吐蕃使也。”处讷拜谢，既而以不练边事固辞。上又令中<br>书侍郎赵彦昭充使。彦昭以既充外使，恐失其权宠，殊不悦。司农卿赵履温私谓<br>之曰：“公国之宰辅，而为一介之使，不亦鄙乎？”彦昭曰：“然计将安出？”<br>履温因阴托安乐公主密奏留之。于是以左卫大将军杨矩使焉。其月，帝幸始平县<br>以送公主，设帐殿于百顷泊侧，引王公宰相及吐蕃使入宴，中坐酒阑，命吐蕃使<br>进前，谕以公主孩幼，割慈远嫁之旨，上悲泣歔欷久之。因命从臣赋诗饯别，曲<br>赦始平县大辟罪已下，百姓给复一年，改始平县为金城县，又改其地为凤池乡怆<br>别里。公主既至吐蕃，别筑一城以居之。<br>睿宗即位，摄监察御史李知古上言：“姚州诸蛮，先属吐蕃，请发兵击之。”<br>遂令知古征剑南兵募往经略之。蛮酋傍名乃引吐蕃攻知古，杀之，仍断其尸以祭<br>天。时张玄表为安西都护，又与吐蕃比境，互相攻掠，吐蕃内虽怨怒，外敦和好。<br>时杨矩为鄯州都督，吐蕃遣使厚遗之，因请河西九曲之地以为金城公主汤沐之所，<br>矩遂奏与之。吐蕃既得九曲，其地肥良，堪顿兵畜牧，又与唐境接近，自是复叛，<br>始率兵入寇。<br>开元二年秋，吐蕃大将闉达焉、乞力徐等率众十余万寇临洮军，又进寇兰、<br>渭等州，掠监牧羊马而去。杨矩悔惧，饮药而死。玄宗令摄左羽林将军薛讷及太<br>仆少卿王晙率兵邀击之。仍下诏将大举亲征，召募将士，克期进发。俄而晙等与<br>贼相遇于渭源之武阶驿，前军王海宾力战死之，晙等率兵而进，大破吐蕃之众，<br>杀数万人，尽收复所掠羊马。贼余党奔北，相枕藉而死，洮水为之不流。上遂罢<br>亲征，命紫微舍人倪若水往按军实，仍吊祭王海宾而还。吐蕃遣其大臣宗俄因子<br>至洮河祭其死亡之士，仍款塞请和，不上许之。自是连年犯边，郭知运、王君<br>相次为河西节度使以捍之。<br>吐蕃既自恃兵强，每通表疏，求敌国之礼，言词悖慢，上甚怒之。及封禅礼<br>毕，中书令张说奏言：“吐蕃丑逆，诚负万诛，然又事征讨，实为劳弊。且十数<br>年甘、凉、河、鄯征发不息，纵令属胜，亦不能补。闻其悔过请和，惟陛下遣使。<br>许其稽颡内属，以息边境，则苍生幸甚。”上曰：“待吾与王君筹之。”说出，<br>谓源乾曜曰：“君勇而无谋，常思侥幸，两国和好，何以为功？若入陈谋，则<br>吾计不遂矣。”寻而君入朝奏事，遂请率兵深入以讨之。<br>十五年正月，君率兵破吐蕃于青海之西，虏其辎重及羊马而还。先是，吐<br>蕃大将悉诺逻率众入攻大斗谷，又移攻甘州，焚烧市里。君畏其锋，不敢出战。<br>会大雪，贼冻死者甚众，遂取积石军西路而还。君先令人潜入贼境，于其归路<br>烧草。悉诺逻军还至大非川，将士息甲牧马，而野草皆尽，马死过半。君与秦<br>州都督张景顺等率众袭其后，入至青海之西，时海水冰合，将士并乘冰而渡。会<br>悉诺逻已渡大非川，辎重及疲兵尚在青海之侧，君纵兵俘之而还。其年九月，<br>吐蕃大将悉诺逻恭禄及烛龙莽布支攻陷瓜州城，执刺史田元献及王君之父寿，<br>尽取城中军资及仓粮，仍毁其城而去。又进攻玉门军及常乐县，县令贾师顺婴城<br>固守，凡八十日，贼遂引退。俄而王君为回纥余党所杀，乃命兵部尚书萧嵩为<br>河西节度使，以建康军使、左金吾将军张守珪为瓜州刺史，修筑州城，招辑百姓，<br>令其复业。时悉诺逻恭禄威名甚振，萧嵩乃纵反间于吐蕃，云其与中国潜通，赞<br>普遂召而诛之。<br>明年秋，吐蕃大将悉末朗复率众攻瓜州，守珪出兵击走之。陇右节度使、鄯<br>州都督张忠亮引兵至青海西南渴波谷，与吐蕃接战，大破之。俄而积石、莫门两<br>军兵马总至，与忠亮合势追讨，破其大莫门城，生擒千余人，获马一千匹、牦牛<br>五百头，器仗衣资甚众，又焚其骆驼桥而还。八月，萧嵩又遣副将杜宾客率弩手<br>四千人与吐蕃战于祁连城下，自辰至暮，散而复合，贼徒大溃，临阵斩其副将一<br>人。贼败，散走投山，哭声四合。初，上闻吐蕃重来入寇，谓侍臣曰：“吐蕃骄<br>暴。恃力而来，朕今按地图。审利害，亲指授将帅，破之必矣！”数日而露布至。<br>十七年，朔方大总管信安王祎又率兵赴陇右，拔其石堡城，斩首四百余级，<br>生擒二百余口，遂于石堡城置振武军，仍献其俘囚于太庙。于是吐蕃频遣使请和，<br>忠王友皇甫惟明因奏事面陈通和之便。上曰：“吐蕃赞普往年尝与朕书，悖慢无<br>礼，朕意欲讨之，何得和也！”惟明曰：“开元之初，赞普幼稚，岂能如此。必<br>是在边军将务邀一时之功，伪作此书，激怒陛下。两国既斗，兴师动众，因利乘<br>便，公行隐盗，伪作功状，以希勋爵，所损钜万，何益国家！今河西、陇右，百<br>姓疲竭，事皆由此。若陛下遣使往视金城公主，因与赞普面约通和，令其稽颡称<br>臣，永息边境，此永代安人之道也。”上然其言，因令惟明及内侍张元方充使往<br>问吐蕃。惟明、元方等至吐蕃，既见赞普及公主，具宣上意。赞普等欣然请和，<br>尽出贞观以来前后敕书以示惟明等，令其重臣名悉猎随惟明等入朝，上表曰：<br>外甥是先皇帝舅宿亲，又蒙降金城公主，遂和同为一家，天下百姓，普皆安<br>乐。中间为张玄表、李知古等东西两处先动兵马，侵抄吐蕃，边将所以互相征讨，<br>迄至今日，遂成衅隙。外甥以先代文成公主、今金城公主之故，深识尊卑，岂敢<br>失礼！又缘年小，枉被边将谗抅斗乱，令舅致怪。伏乞垂察追留，死将万足。<br>前数度使人入朝，皆被边将不许，所以不敢自奏。去冬公主遣使人娄众失力将状<br>专往，蒙降使看公主来，外甥不胜喜荷。谨遣谕名悉猎及副使押衙将军浪些纥夜<br>悉猎入朝，奏取进止。两国事意，悉猎所知。外甥蕃中已处分边将，不许抄掠，<br>若有汉人来投，便令却送。伏望皇帝舅远察赤心，许依旧好，长令百姓快乐。如<br>蒙圣恩，千年万岁，外甥终不敢先违盟誓。谨奉金胡瓶一、金盘一、金碗一、马<br>脑杯一、零羊衫段一，谨充微国之礼。<br>金城公主又别进金鸭盘盏杂器物等。十八年十月，名悉猎等至京师，上御宣<br>政殿，列羽林仗以见之。悉猎颇晓书记，先曾迎金城公主至长安，当时朝廷皆称<br>其才辩。及是上引入内宴，与语，甚礼之。赐紫袍金带及鱼袋，并时服、缯彩、<br>银盘、胡瓶，仍于别馆供拟甚厚。悉猎受袍带器物而却进鱼袋，辞曰：“本国无<br>此章服，不敢当殊异之赏。”上嘉而许之。诏御史大夫崔琳充使报聘。仍于赤岭<br>各竖分界之碑，约以更不相侵。<br>时吐蕃使奏云：“公主请《毛诗》、《礼记》、《左传》《文选》各一部。”<br>制令秘书省写与之。正字于休烈上疏请曰：<br>臣闻戎狄，国之寇也；经籍，国之典也。戎之生心，不可以无备；典有恒制，<br>不可以假人。《传》曰：“裔不谋夏，夷不乱华。”所以格其非心，在乎有备无<br>患。昔东平王入朝求《史记》、诸子，汉帝不与。盖以《史记》多兵谋，诸子杂<br>诡术。夫以东平，汉之懿戚，尚不欲示征战之书，今西戎，国之寇雠，岂可贻经<br>典之事！<br>且臣闻吐蕃之性，剽悍果决，敏情持锐，善学不回。若达于书，必能知战。<br>深于《诗》，则知武夫有师干之试；深于《礼》，则知月令有兴废之兵；深于<br>《传》，则知用师多诡诈之计；深于《文》，则知往来有书檄之制。何异借寇兵<br>而资盗粮也！<br>臣闻鲁秉周礼，齐不加兵；吴获乘车，楚疲奔命。一以守典存国，一以丧法<br>危邦，可取鉴也。且公主下嫁从人，远适异国，合慕夷礼，返求良书，愚臣料之，<br>恐非公主本意也。虑有奔北之类，劝教于中。若陛下虑失蕃情，以备国信，必不<br>得已，请去《春秋》。当周德既衰，诸侯强盛，礼乐自出，战伐交兴，情伪于是<br>乎生，变诈于是乎起，则有以臣召君之事，取威定霸之名。若与此书，国之患也。<br>《传》曰：“于奚请曲县鞶缨，仲尼曰：‘惜也，不如多与之邑。惟名与器，不<br>可假人。’”狄固贪婪，贵货易土，正可锡之锦绮，厚以玉帛，何必率从其求，<br>以资其智！臣忝叨列位，职刊秘籍，实痛经典，弃在戎夷。昧死上闻，惟陛下深<br>察。<br>疏奏不省。二十一年，又制工部尚书李暠往聘吐蕃。每唐使入境，所在盛陈<br>甲兵及骑马，以矜其精锐。二十二年，遣将军李佺于赤岭与吐蕃分界立碑。二十<br>四年正月，吐蕃遣使贡方物金银器玩数百事，皆形制奇异。上令列于提象门外，<br>以示百僚。<br>其年，吐蕃西击勃律，遣使来告急。上使报吐蕃，令其罢兵。吐蕃不受诏，<br>遂攻破勃律国，上甚怒之。时散骑常侍崔希逸为河西节度使，于凉州镇守。时吐<br>蕃与汉树栅为界，置守捉使。希逸谓吐蕃将乞力徐曰：“两国和好，何须守捉，<br>妨人耕种。请皆罢之，以成一家岂不善也？”乞力徐报曰：“常侍忠厚，必是诚<br>言。但恐朝廷未必皆相信任。万一有人交抅，掩吾不备，后悔无益也。”希逸<br>固请之，遂发使与乞力徐杀白狗为盟，各去守备。于是吐蕃畜牧被野。俄而希逸<br>傔人孙诲入朝奏事，诲欲自邀其功，因奏言“吐蕃无备，若发兵掩之，必克捷。”<br>上使内给事赵惠琮与孙诲驰往观察事宜。惠琮等至凉州，遂矫诏令希逸掩袭之，<br>希逸不得已而从之，大破吐蕃于青海之上，杀获甚众，乞力徐轻身遁逸。惠琮、<br>孙诲皆加厚赏，吐蕃自是复绝朝贡。希逸以失信怏怏，在军不得志。俄迁为河南<br>尹，行至京师，与赵惠琮俱见白狗为祟，相次而死。孙诲亦以罪被戮。诏以岐州<br>刺史萧炅为户部侍郎判凉州事，代希逸为河西节度使；鄯州都督杜希望为陇右节<br>度使；太仆卿王昱为益州长史、剑南节度使，分道经略，以讨吐蕃。仍令毁其分<br>界之碑。<br>二十六年四月，杜希望率众攻吐蕃新城，拔之，以其城为威戎军，发兵一千<br>以镇之。其年七月，希望又从鄯州发兵夺吐蕃河桥，于河左筑盐泉城。吐蕃将兵<br>三万人以拒官军，希望引众击破之，因于盐泉城置镇西军。时王昱又率剑南兵募<br>攻其安戎城。先于安戎城左右筑两城，以为攻拒之所，顿兵于蓬婆岭下，运剑南<br>道资粮以守之。其年九月，吐蕃悉锐以救安戎城，官军大败，两城并为贼所陷，<br>昱脱身走免，将士已下数万人及军粮资仗等并没于贼。昱坐左迁括州刺史。初，<br>昱之在军，谬赏其子钱帛万计，并擅与紫袍等，所费钜万，坐是寻又重贬为端州<br>高要尉而死。<br>二十七年七月，吐蕃又寇白草、安人等军，敕临洮、朔方等军分兵救援。时<br>吐蕃于中路屯兵，断临洮军之路。白水军守捉使高柬于拒守连旬，俄而贼退，萧<br>炅遣偏将掩其后，击破之。王昱既败之后，诏以华州刺史张宥为益州长史、剑南<br>防御使，主客员外郎章仇兼琼为益州司马、防御副使。宥既文吏，素无攻战之策，<br>兼琼遂专其戎事。俄而兼琼入奏，盛陈攻取安戎之策。上甚悦，徙张宥为光禄卿，<br>拔兼琼令知益州长史事，代张宥节度，仍为之亲画取城之计。<br>二十八年春，兼琼密与安戎城中吐蕃翟都局及维州别驾董承宴等通谋。都局<br>等遂翻城归款，因引官军入城，尽杀吐蕃将士，使监察御史许远率兵镇守。上闻<br>之甚悦。中书令李林甫等上表曰：“伏以吐蕃此城，正当冲要，凭险自固，恃<br>以窥边。积年以来，蚁聚为患，纵有百万之众，难以施功。陛下亲纡秘策，不兴<br>师旅，顷令中使李思敬晓喻羌族，莫不怀恩，翻然改图，自相谋陷。神算运于不<br>测，睿略通于未然，累载逋诛，一朝荡灭。又臣等今日奏事，陛下从容问臣等曰：<br>‘卿等但看四夷不久当渐摧丧。’德音才降，遽闻戎捷，则知圣与天合，应如响<br>至，前古以来，所未有也。请宣示百僚，编诸史策。”手制答曰：“此城仪凤年<br>中羌引吐蕃，遂被固守，岁月既久，攻伐亦多。其地险阻，非力所制。朝廷群议，<br>不合取之。朕以小蕃无知，事须处置，授以奇计，所以行之，获彼戎心，归我城<br>守，有足为慰也。”其年十月，吐蕃又引众寇安戎城及维州，章仇兼琼遣裨将率<br>众御之，仍发关中彍骑以救援焉。时属凝寒，贼久之自引退。诏改安戎城为平<br>戎城。<br>二十九年春，金城公主薨，吐蕃遣使来告哀，仍请和，上不许之。使到数月<br>后，始为公主举哀于光顺门外，辍朝三日。六月，吐蕃四十万攻承风堡，至河源<br>军，西入长宁桥，至安仁军，浑崖峰骑将盛希液以众五千攻而破之。十二月，吐<br>蕃又袭石堡城，节度使盖嘉运不能守，玄宗愤之。天宝初，令皇甫惟明、王忠嗣<br>为陇右节度，皆不能克。七载，以哥舒翰为陇右节度使，攻而拔之，改石堡城为<br>神武军。<br>天宝十四载，赞普乞黎苏笼猎赞死，大臣立其子婆悉笼猎赞为主，复为赞普。<br>玄宗遣京兆少尹崔光远兼御史中丞，持节赍国信册命吊祭之。及还，而安禄山已<br>窃据洛阳，以河、陇兵募令哥舒翰为将，屯潼关。<br>昔秦以陇山已西为陇西郡。汉怀匈奴于河右，置姑臧、张掖、酒泉、伊吾等<br>郡；又于碛外置西域都护，控引胡国；又分陇西为金城、西平等郡，杂以氐、羌<br>居之。历代丧乱，不为贤豪所据，则为远夷侵废；迨千年矣。武德初，薛仁杲奄<br>有陇上之地，至于河虏；李轨尽有凉州之域，通于碛外。贞观中，李靖破吐谷浑，<br>侯君集平高昌，阿史那社尔开西域，置四镇。前王之所未伏，尽为臣妾，秦、汉<br>之封域，得议其土境耶！于是岁调山东丁男为戍卒，缯帛为军资，有屯田以资糗<br>粮，牧使以娩羊马。大军万人，小军千人，烽戍逻卒，万里相继，以却于强敌。<br>陇右鄯州为节度，河西凉州为节度，安西、北庭亦置节度，关内则于灵州置朔方<br>节度，又有受降城、单于都护庭为之藩卫。及潼关失守，河洛阻兵，于是尽征河<br>陇、朔方之将镇兵入靖国难，谓之行营。曩时军营边州无备预矣。乾元之后，吐<br>蕃乘我间隙，日蹙边城，或为虏掠伤杀，或转死沟壑。数年之后，凤翔之西，邠<br>州之北，尽蕃戎之境，淹没者数十州。<br>肃宗元年建寅月甲辰，吐蕃遣使来朝请和，敕宰相郭子仪、萧华、裴遵庆等<br>于中书设宴。将诣光宇寺为盟誓，使者云：蕃法盟誓，取三牲血歃之，无向佛寺<br>之事，请明日须于鸿胪寺歃血，以申蕃戎之礼。从之。宝应元年六月，吐蕃使烛<br>番、莽耳等二人贡方物入朝，乃于延英殿引见，劳赐各有差。而剑南西山又与吐<br>蕃、氐、羌邻接，武德以来，开置州县，立军防，即汉之笮路，乾元之后，亦陷<br>于吐蕃。宝应二年三月，遣左散骑常侍兼御史大夫李之芳、左庶子兼御史中丞崔<br>伦使于吐蕃，至其境而留之。<br>广德元年九月，吐蕃寇陷泾州。十月，寇邠州，又陷奉天县。遣中书令郭子<br>仪西御。吐蕃以吐谷浑、党项羌之众二十余万，自龙光度而东。郭子仪退军，车<br>驾幸陕州，京师失守。降将高晖引吐蕃入上都城，与吐蕃大将马重英等立故邠王<br>男广武王承宏为帝，立年号，大赦，署置官员，寻以司封崔瑰等为相。郭子仪退<br>军南保商州，吐蕃居城十五日退，官军收上都，以郭子仪为留守。<br>初，车驾东幸，衣冠戚里尽南投荆襄及隐窜山谷，于是六军将士持兵剽劫，<br>所在阻绝。郭子仪领部曲数百人及其妻子仆从南入牛心谷，驼马车牛数百两，子<br>仪迟留，未知所适。行军判官、中书舍人王延昌、监察御史李萼谓子仪曰：“令<br>公身为元帅，主上蒙尘于外，家国之事，一至于此。今吐蕃之势日逼，岂可怀安<br>于谷中，何不南趋商州，渐赴行在。”子仪遽从之。延昌曰：“吐蕃知令公南行，<br>必分兵来逼，若当大路，事即危矣。不如取玉山路而去，出其不意。”子仪又从<br>之。延昌与李萼皆从子仪，子仪之队千余人，山路狭隘，连延百余里，人不得驰。<br>延昌与萼恐狭径被追，前后不相救，至倒回口，遂与子仪别行，逾绝涧，登七盘，<br>趋于商州。先是，六军将张知节与麾下数百人自京城奔于商州，大掠避难朝官、<br>士庶及居人资财鞍马，已有日矣。延昌与萼既至，说知节曰：“将军身掌禁兵，<br>军败而不赴行在，又恣其下虏掠，何所归乎？今郭令公元帅也，已欲至洛南，将<br>军若整顿士卒，喻以祸福，请令公来抚之，以图收长安，此则将军非常之功也。”<br>知节大悦。其时诸军将臧希让、高升、彭体盈、李惟诜等数人，各有部曲，率其<br>数十骑，相次而至，又从其计，皆相率为军，约不侵暴。延昌留于军中主约，萼<br>以数骑往迎子仪，去洛南十余里，及之，遂与子仪回至商州。诸将大喜，皆遵其<br>约束。<br>吐蕃将入京师也，前光禄卿殷仲卿逃难而出，鞍马衣服尽为土贼所掠。仲卿<br>至蓝田，纠合散兵及诸骁勇愿从者百余人，南保蓝田，以拒吐蕃，其众渐振，至<br>于千人。子仪既至商州，未知仲卿之举，募人往探贼势，羽林将军长孙全绪请行，<br>以二百骑隶之。又令太子宾客第五琦摄京兆尹，同收长安。全绪至韩公堆，昼则<br>击鼓，广张旗帜，夜则多燃火以疑吐蕃。仲卿探知官军，其势益壮，遂相为表<br>里，以状闻于子仪。仲卿帅二百余骑游奕，直渡浐水。吐蕃惧，问百姓，百姓皆<br>绐之曰：“郭令公自商州领众却收长安，大军不知其数。”贼以为然，遂抽军而<br>还，余众尚在城。军将王抚及御史大夫王仲升顿兵自苑中入，椎鼓大呼，仲卿之<br>师又入城，吐蕃皆奔走，乃收上都。郭子仪乘之，鼓行入长安，人心乃安。<br>吐蕃退至凤翔，节度孙志直闭门拒之，吐蕃围守数日。会镇西节度、兼御史<br>中丞马璘领精骑千余自河西救杨志烈回，引兵入城。迟明，单骑持满，直冲贼众，<br>左右愿从者百余骑，璘奋击大呼，贼徒披靡，无敢当者，贼疲而归。贼众恃其骁<br>勇，翌日又逼城请战，璘披甲开悬门，贼乃抽退，皆曰：“此将不惜死，不可当，<br>且避之。”又复居原、会、成、渭之地。<br>十二月，乘舆还上都。二年五月，放李之芳还。九月，叛将仆射、大宁郡王<br>仆固怀恩自灵武遣其党范志诚、任敷等引吐蕃、吐谷浑之众来犯王畿。十月，怀<br>恩之众至邠州挑战，节度白孝德及副元帅先锋郭晞婴城拒之，以挫其锋。贼众遂<br>逼奉天县西二十里为营，郭子仪屯于奉天，又按军不战。郭晞于邠州西三十里，<br>令精骑二百五十人、步卒五十人斫怀恩营，破五千众，斩首千余级，生擒八十五<br>人，降其大将四人，马五百匹。十一月，仆固怀恩引吐蕃之众退。<br>广德二年，河西节度杨志烈被围，守数年，以孤城无援，乃跳身西投甘州，<br>凉州又陷于寇。<br>永泰元年三月，吐蕃请和，遣宰相元载、杜鸿渐等于兴唐寺与之盟而罢。秋<br>九月，仆固怀恩诱吐蕃、回纥之众，南犯王畿。吐蕃大将尚结息赞磨、尚息东赞、<br>尚野息及马重英率二十万众至奉天界，邠州节度使白孝德不能御，京城戒严。先<br>是，朔方先锋兵马使浑日进、孙守亮屯军于奉天以拒之，于是诏追副元帅郭子仪<br>于河中府领众赴援，屯于泾阳，诸将各屯守要害。初，吐蕃列营奉天，浑日进单<br>骑冲之，骁骑二百人继进，冲突其营，左右击刺，贼徒惊骇，无不应弦而毙。日<br>进挟一蕃将，跃马而归，蕃将奋身，失其撒饭一，日进之众，无中锋镝者，军中<br>望而益振。明日，吐蕃悉众围之，日进命抛车夹石投之，杂以弓弩，贼死伤众。<br>数日，敛军回营。寻又日进夜斫贼营于梁母神下，杀千余人，生擒五百人，获驼<br>马器械。<br>上又下诏亲征，括朝官马，京城置团练。镇西节度马璘遇吐蕃游奕四百余人<br>于武功东原，使五十人击而尽杀之，无噍类。自十七日至二十五日晚际始止，议<br>者以为天助。吐蕃移营于醴泉县九嵕山北，因攻掠醴泉。京城大骇，人皆空室，<br>大户凿窦以出。逆党任敷以兵五千余人犯白水县。浑日进露布而至，屯于奉天马<br>嵬店。今月十九日已后至二十五日已前，交战二百余阵，破吐蕃一万余众，斩首<br>五千级，生擒一百六十人，马一千二百四十二匹，驼一百一十五头，器械、幡旗<br>共三万余事。朝官震惧，家口回避者十室八九，禁之不止。自前年吐蕃犯王畿后，<br>于中渭桥鄠丰城以营兵，至是功毕。<br>吐蕃退至永寿北，遇回纥之众，虽闻怀恩死，皆悖其众，相诱而奔，复来寇。<br>至奉天，两蕃猜贰争长，别为营垒。吐蕃游奕至窑底，吐蕃又至马嵬店，因纵火<br>焚居人庐舍而退。回纥三千骑诣泾阳降款，请击吐蕃为效，子仪许之。于是朔方<br>先锋兵马使开府南阳郡王白元光与回纥合于泾阳，灵台县东五十里攻破吐蕃。斩<br>首及生擒获驼马牛羊甚众。上停亲征，京师解严，宰相上表称贺。<br><hr>
