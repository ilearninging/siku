<h4>《史部·旧唐书·卷一百八十五下  列传第一百三十五》<b class="x">作者：刘昫等</b></h4>
<br>◎良吏下<br>○裴怀古张知謇（兄知玄知晦弟知泰知默）杨元琰倪若水<br>李浚阳峤宋庆礼姜师度强循（和逢尧）潘好礼杨茂谦杨軿崔<br>隐甫李尚隐吕厓萧定蒋沇薛珏李惠登任迪简范传正袁滋薛<br>苹阎济美<br>裴怀古，寿州寿春人也。仪凤中，诣阙上书，授下邽主簿。长寿中，累转监<br>察御史。时姚、巂蛮首反叛，诏怀古往招辑之。怀古申明赏罚，贼徒归附者日以<br>千数，乃俘其魁首，处其居人而还。蛮夷荷恩，立碑颂德。时恒州鹿泉寺僧净满<br>为弟子所谋，密画女人居高楼，仍作净满引弓而射之，藏于经笥。已而诣阙上言<br>僧咒诅，大逆不道。则天命怀古按问诛之。怀古究其辞状，释净满以闻。则天大<br>怒。怀古奏曰：“陛下法无亲疏，当与天下画一。岂使臣诛无辜之人，以希圣旨？<br>向使净满有不臣之状，臣复何颜能宽之乎？臣今慎守平典，虽死无恨也。”则天<br>意乃解。<br>圣历中，阎知微充使往突厥，怀古监其军。至虏庭，默啜立知微为南面可汗。<br>将授怀古伪职，怀古不从，将杀之。怀古抗辞曰：“宁守忠以就死，不毁节以求<br>生，请就斩，所不避也！”乃禁锢随军，因挺身奔窜以归，拜祠部员外郎。<br>时姚、巂蛮首相率诣阙颂怀古绥抚之状，请为牧守以抚之。遂授姚州都督。<br>以疾不行，转司封郎中。时始安贼欧阳倩拥徒数万，剽陷州县，授怀古桂州都督，<br>仍充招慰讨击使。才及岭，飞书招诱，示以祸福，贼徒迎降，自陈为吏人侵逼，<br>乃举兵耳。怀古知其诚恳，乃轻骑以赴之。左右曰：“夷獠难亲，未可信也。”<br>怀古曰：“吾仗忠信，可通于神明，况于人乎！”因造其营以慰谕之。群贼喜悦，<br>归其所掠财货，纳于公府。诸洞酋长素持两端者，尽来款附，岭外悉定。<br>复历相州刺史、并州大都督府长史，所在为人吏所慕。神龙中，迁左羽林大<br>将军，行未达都，复授并州长史。吏人闻怀古还，老幼相携，郊野欢迎。时崔宣<br>道代怀古为并州，下车而罢，出郊以候怀古。怀古恐伤宣道之意，命官吏驱逐出<br>迎之人，而百姓奔赴愈众，其为人所思如此。俄转幽州都督，征为左威卫大将军。<br>寻卒。<br>张知謇，蒲州河东人也，徙家于岐。少与兄知玄、知晦，弟知泰、知默五人，<br>励志读书，皆以明经擢第。仪质瑰伟，眉目疏朗，晓于玄理，清介自守，故当时<br>名公争引荐之，递历畿赤。知謇、知泰、知默，调露后又历台省。<br>知謇，天授后历房、和、舒、延、德、定、稷、晋、洺、宣、贝十一州刺史，<br>所涖有威严，人不敢犯。通天中，知泰为洛州司马，知默为秋官郎中。知謇自<br>德州入计，则天重其才干，又目其状貌过人，命画工写之，以赐其本。曰：“人<br>或有才，未必有貌，卿家昆弟，可谓两绝。”时人称之。寻以知泰为夏官、地官<br>侍郎，益州长史，中台右丞。<br>初，知謇为房州时，中宗以庐陵王安置房州，制约甚急。知謇与董玄质、崔<br>敬嗣相次为刺史，皆保护，供拟丰赡，中宗德之。及神龙元年，中宗践极，自贝<br>州追知謇为左卫将军，加云麾将军，封范阳郡公。知泰自兵部侍郎授右御史大夫，<br>加银青光禄大夫，进封渔阳郡公。须发华皓，同贵于朝，时望甚美之。<br>知泰以忤武三思，出并州刺史、天平军使，仍带本官。寻又为魏州刺史。景<br>龙二年卒，优诏褒赠，谥曰定。时知謇为洛州长史、东都副留守。又历左、右羽<br>林大将军，同、华州刺史，大理卿致仕。开元中卒，年八十。<br>知謇敏于从政，性亮直，不喜有请托求进、无才而冒位者。故子侄经义不精，<br>不许论举。知默尝与来俊臣、周兴等同掌诏狱，陷于酷吏，子孙禁锢。知泰，开<br>元中累赠刑部尚书、特进。<br>知玄子景升，知泰子景佚，开元中皆至大官，门列棨戟。<br>杨元琰，虢州阌乡人，隋礼部尚书希曾孙也。初生时，数岁不能言，相者曰：<br>“语迟者神定，此必成大器也。”及长，伟姿仪，以器局见称。初为平棘令，号<br>为善政。载初中，累迁安南副都护，又历蕲、蒲、晋、魏、宣、许六州刺史，凉、<br>梁二都督，荆府长史。前后九度清白升进，累降玺书褒美。<br>长安中，张柬之代元琰为荆州长史，与元琰泛江中流，言及则天革命，议诸<br>武擅权之状，元琰发言慷慨，有匡复之意。及柬之知政事，奏引元琰为右羽林将<br>军。至都，柬之谓曰：“记昔江中之言乎？今日之授，意不细也。”乃结元琰与<br>李多祚等，定计诛张易之兄弟。及事成，加云麾将军，封弘农郡公，食实封五百<br>户，仍赐铁券，恕十死。<br>俄而张柬之、敬晖等为武三思所构，元琰觉变，奏请削发出家，仍辞官爵实<br>封。中宗不许。敬晖闻而笑曰：“向不知奏请出家，合赞成其事，剃却胡头，岂<br>不妙也。”元琰多须类胡，晖以此言戏之。元琰曰：“功成名遂，不退将危。此<br>由衷之请，不徒然也。”晖知其意，瞿然不悦。<br>及晖等得罪，元琰竟以先觉获全。寻加金紫光禄大夫，转卫尉卿。明年，李<br>多祚等被诛，元琰以曾与多祚同立功，亦被系狱问状。赖中书侍郎萧至忠保明之，<br>竟得免罪，又转光禄卿。景云中，抗疏请削在身官爵，回赠父官。中宗许之，乃<br>追赠其父越州长史。睿宗即位，三迁刑部尚书，改封魏国公。开元初，拜太子宾<br>客致仕。六年，卒于家，年七十九。<br>子仲嗣，密州刺史；仲昌，吏部郎中。<br>倪若水，恒州稾城人也。开元初，历迁中书舍人、尚书右丞，出为汴州刺史。<br>政尚清静，人吏安之。又增修孔子庙堂及州县学舍，劝励生徒，儒教甚盛，河、<br>汴间称咏不已。<br>四年，玄宗令宦官往江南采等诸鸟，路由汴州。若水知之，上表谏曰：<br>“方今九夏时忙，三农作苦，田夫拥耒，蚕妇持桑。而以此时采捕奇禽异鸟，供<br>园池之玩，远自江、岭，达于京师，水备舟船，陆倦担负，饭之以鱼肉，间之以<br>稻粱。道路观者，岂不以陛下贱人贵鸟也！陛下方当以凤皇为凡鸟，麒麟为凡兽，<br>即、鸂鶒，曷足贵也？陛下昔潜龙藩邸，备历艰虞。今氛昆廓清，高居九五，<br>玉帛子女，充于后庭，职贡珍奇，盈于内府，过此之外，复何求哉？臣承国厚恩，<br>超居重任。草芥贱命，常欲杀身以效忠；葵藿微心，常愿隳肝以报主。瞻望庭阙，<br>敢布腹心，直言忤旨，甘从鼎镬。”手诏答曰：“朕先使人取少杂鸟，其使不识<br>朕意，采鸟稍多。卿具奏其事，辞诚忠恳，深称朕意。卿达识周材，义方敬直，<br>故辍纲辖之重，委以方面之权。果能闲邪存诚，守节弥固，骨鲠忠烈，遇事无隐。<br>言念忠谠，深用嘉慰。使人朕已量事决罚，禽鸟并令放讫。今赐卿物四十段，用<br>答至言。”<br>寻入拜户部侍郎。七年，复授尚书右丞，卒。<br>李浚，陇西人，祖世武。睿宗即位，加银青光禄大夫。上在东宫，选为太子<br>中允。又出为麟州刺史，政有能名。开元初，置诸道按察使，盛选能吏，授浚润<br>州刺史、江东按察使，累封真源县子。州人孙处玄以学行著名，浚特加礼异，累<br>表荐之，仍令子麟与之结交。处玄竟称疾不起。浚寻拜虢、潞二州刺史，又拜益<br>州长史、剑南节度使，摄御史大夫。所历皆以诚信待物，称为良吏。及去职，咸<br>有遗爱。八年卒官，赠户部尚书，谥曰成。子麟，自有传。<br>阳峤，河南洛阳人，其先自北平徙焉，北齐右仆射休之玄孙也。仪凤中应八<br>科举，授将陵尉，累迁詹事司直。长安中，桓彦范为左御史中丞，袁恕己为右御<br>史中丞，争荐峤，请引为御史。内史杨再思素与峤善，知峤不乐搏击之任，谓彦<br>范等曰：“闻其不情愿，如何？”彦范曰：“为官择人，岂待情愿。唯不情愿者，<br>尤须与之，所以长难进之风，抑躁求之路。”再思然其言，擢为右台侍御史。景<br>龙末，累转国子司业。峤恭谨好学，有儒者之风。又勤于政理，循循善诱。及在<br>学司，时人以为称职。奏修先圣庙及讲堂，因建碑前庭，以纪崇儒之事。<br>睿宗即位，拜尚书右丞。时分建都督府以统外台，精择良吏，以峤为泾州都<br>督府，寻停不行。又历魏州刺史，充衮州都督、荆州长史，为本道按察使，所在<br>以清白闻。魏州人诣阙割耳，请峤重临其郡，又除魏州刺史。入为国子祭酒，累<br>封北平伯，荐尹知章、范行恭、赵玄默等为学官，皆称名儒。时学徒渐弛，峤课<br>率经业，稍行鞭箠，学生怨之，颇有喧谤，乃相率乘夜于街中殴之。上闻而令所<br>由杖杀无理者，由是始息。<br>峤素友悌，抚孤侄如己子。常谓人曰：“吾虽位登方伯，而心不异于曩时一<br>尉耳。”识者甚称叹之。寻以年老致仕，卒于家，谥曰敬。<br>宋庆礼，洺州永年人。举明经，授卫县尉。则天时，侍御史桓彦范受诏于河<br>北断塞居庸、岳岭、五回等路，以备突厥，特召庆礼以谋其事。庆礼雅有方略，<br>彦范甚礼之。寻迁大理评事，仍充岭南采访使。时崖、振等五州首领，更相侵掠，<br>荒俗不安，承前使人，惧其炎瘴，莫有到者。庆礼躬至其境，询问风俗，示以祸<br>福。于是安堵，遂罢镇兵五千人。开元中，累迁贝州刺史，仍为河北支度营田使。<br>初，营州都督府置在柳城，控带奚、契丹。则天时，都督赵文翙政理乖方，<br>两蕃反叛，攻陷州城，其后移于幽州东二百里渔阳城安置。开元五年，奚、契丹<br>各款塞归附，玄宗欲复营州于旧城。侍中宋璟固争以为不可，独庆礼甚陈其利。<br>乃诏庆礼及太子詹事姜师度、左骁卫将军邵宏等充使，更于柳城筑营州城，兴役<br>三旬而毕。俄拜庆礼御史中丞，兼检校营州都督。开屯田八十余所，追拔幽州及<br>渔阳、淄青等户，并招辑商胡，为立店肆。数年间，营州仓廪颇实，居人渐殷。<br>庆礼为政清严，而勤于听理，所历之处，人吏不敢犯。然好兴功役，多所改<br>更。尝于边险置阱立枪，以邀贼路，议者颇嗤其不切事也。七年卒，赠工部尚书。<br>太常博士张星议曰：“宋庆礼大刚则折，至察无徒，有事东北，所亡万计，所谓<br>害于而家，凶于而国。案谥法，好巧自是曰‘专’，请谥曰‘专’。”礼部员外<br>郎张九龄驳曰：<br>庆礼在人苦节，为国劳臣，一行边陲，三十年所。户庭可乐，彼独安于传递；<br>稼穑为艰，又能实于军廪。莫不服劳辱之事而匪懈其心，守贞坚之规而自尽其力，<br>有一于此，人之所难。况营州者，镇彼戎夷，扼喉断臂，逆则制其死命，顺则为<br>其主人，是称乐都，其来尚矣。往缘赵翙作牧，驭之非才，自经隳废，便长寇孽。<br>故二十年间，有事东鄙，僵尸暴骨，败将覆军，盖不可胜纪。<br>大明临下，圣谋独断，恢祖宗之旧，复大禹之迹。以数千之役徒，无甲兵之<br>强卫，指期遂往，禀命而行。于是量畚筑，执沴鼓，亲总其役，不愆所虑。俾柳<br>城为金汤之险，林胡生腹心之疾，盖为此也。寻而罢海运，收岁储，边亭晏然，<br>河朔无扰。与夫兴师之费，转输之劳，较其优劣，孰为利害？而云“所亡万计”，<br>一何谬哉！及契丹背诞之日，惧我掎角之势，虽鼠穴自固，而驹牧无侵，盖张皇<br>彼都系赖之力也！安有践其迹以制其实，贬其谥以徇其虚，采虑始之谤声，忘经<br>远之权利，义非得所，孰谓其可？请以所议，更下太常，庶素行之迹可寻，易名<br>之典不坠者也。<br>星复执前议，庆礼兄子辞玉又诣阙称冤，乃谥曰敬。<br>姜师度，魏人也。明经举。神龙初，累迁易州刺史、兼御史中丞，为河北道<br>监察兼支度营田使。师度勤于为政，又有巧思，颇知沟洫之利。始于蓟门之北，<br>涨水为沟，以备奚、契丹之寇。又约魏武旧渠，傍海穿漕，号为平虏渠，以避海<br>艰，粮运者至今利焉。寻加银青光禄大夫，累迁大理卿。景云二年，转司农卿。<br>开元初，迁陕州刺史。州西太原仓控两京水陆二运，常自仓车载米至河际，<br>然后登舟。师度遂凿地道，自上注之，便至水次，所省万计。六年，以蒲州为河<br>中府，拜师度为河中尹，令其缮缉府寺。<br>先是，安邑盐池渐涸，师度发卒开拓，疏决水道，置为盐屯，公私大收其利。<br>再迁同州刺史，又于朝邑、河西二县界，就古通灵陂，择地引雒水及堰黄河灌之，<br>以种稻田，凡二千余顷，内置屯十余所，收获万计。特加金紫光禄大夫，寻迁将<br>作大匠。<br>明年，左拾遗刘彤上言：“请置盐铁之官，收利以供国用，则免重赋贫人，<br>使穷困者获济。”疏奏，令宰相议其可否，咸以为盐铁之利，甚裨国用。遂令师<br>度与户部侍郎强循并摄御史中丞，与诸道按察使计会，以收海内盐铁。其后颇多<br>沮议者，事竟不行。<br>师度以十一年病卒，年七十余。师度既好沟洫，所在必发众穿凿，虽时有不<br>利，而成功亦多。先是，太史令傅孝忠善占星纬，时人为之语曰：“傅孝忠两眼<br>看天，姜师度一心穿地。”传之以为口实。<br>强循者，凤州人。亦以吏干知名，官至大理卿。<br>又有和逢尧者，岐州岐山人。性诡谲，有辞辩。睿宗时，突厥默啜请尚公主，<br>许之。逢尧以御史中丞摄鸿胪卿充使报命。既至虏庭，默啜遣其大臣谓逢尧曰：<br>“敕书送金镂鞍，检乃银胎金涂，岂是天子意，为是使人换却。如此虚假，公主<br>必应非实。请还信物，罢和亲之事。”遂策马而去。逢尧大呼，命左右引马回，<br>谓曰：“汉法重女婿，令送鞍者，只取平安长久之义，何必以金银为升降耶？若<br>尔，乃是可汗贪金而轻银，岂是重人而贵信？”默啜闻之，曰：“承前汉使，不<br>敢如此，不可轻也。”遂设宴备礼。逢尧又说默啜令裹头著紫衫，南面再拜，遣<br>子随逢尧入朝。<br>逢尧以奉使功，骤迁户部侍郎。寻以附会太平公主，左迁朗州司马。开元中，<br>累转柘州刺史，卒于官。<br>潘好礼，贝州宗城人。少与乡人孟温礼、杨茂谦为莫逆之友。好礼举明经，<br>累授上蔡令，理有异绩，擢为监察御史。开元三年，累转邠王府长史。俄而邠王<br>出为滑州刺史，以好礼兼邠王府司马，知滑州事。王欲有所游观，好礼辄谏止之。<br>后王将鹰犬与家人出猎，好礼闻而遮道请还。王初不从，好礼遂卧于马前，呼曰：<br>“今正是农月，王何得非时将此恶少狗马践暴禾稼，纵乐以损于人！请先蹋杀司<br>马，然后听王所为也！”王惭惧，谢之而还。<br>好礼寻迁豫州刺史，为政孜孜，而繁于细事，人吏虽惮其清严，亦厌其苛察。<br>其子请归乡预明经举，好礼谓曰：“国法须平，汝若经业未精，则不可妄求也。”<br>乃自试其子。经义未通，好礼大怒，集州僚笞而枷之，立于州门以徇于众。俄坐<br>事左迁温州别驾卒。好礼常自以直道，不附于人。又未尝叙累阶勋，服用粗陋，<br>形骸土木，议者亦嫌其邀名。<br>杨茂谦者，清河人。窦怀贞初为清河令，甚重之。起家应制举，拜左拾遗，<br>出为临洺令。时洺州称茂谦与清漳令冯元淑、肥乡令韦景骏，皆有政理之声。茂<br>谦以清白闻，擢为秘书郎。时窦怀贞为相，数称荐之，由是历迁大理正、御史中<br>丞。开元初，出为魏州刺史、河北道按察使，与司马张怀玉本同乡曲，初善而末<br>隙，遂相纠讦，坐贬桂州都督。寻转广州都督，以疾卒。<br>杨諲，华阴人。高祖缙，陈中书舍人，以辞学知名。陈亡，始自江左徙关中。<br>祖琮，绛州刺史。諲初为麟游令，时御史大夫窦怀贞检校造金仙、玉真二观，移<br>牒近县，征百姓所隐逆人资财，以充观用。諲拒而不受，怀贞怒曰：“焉有县令<br>卑微，敢拒大夫之命乎？”諲曰：“所论为人冤抑，不知计位高卑。”怀贞壮其<br>对。又中宗时，韦庶人上表请以年二十二为丁限。及韦氏败，省司举征租调。諲<br>执曰：“韦庶人临朝当国，制书非一，或进阶卿士，或赦宥罪人，何独于已役中<br>男，重征丁课，恐非保人之术。”省司遂依軿所执，一切免之。諲由是知名，擢<br>拜殿中侍御史。<br>开元初，迁侍御史。时崔日知为京兆尹，贪暴犯法。諲与御史大夫李杰将纠<br>劾之。杰反为日知所构，諲廷奏曰：“纠弹之司，若遭恐胁，以成奸人之谋，御<br>史台固可废矣。”上以其言切直，遽令杰依旧视事，贬日知为歙县丞。諲历迁御<br>史中丞、户部侍郎。上曾于延英殿召中书门下与诸司尚书及玚议户口之事，諲因<br>奏人间损益，甚见嗟赏。时御史中丞宇文融奏括户口，议者或以为不便，敕百僚<br>省中集议。时融方在权要，公卿已下，多雷同融议，諲独与尽理争之。寻出为华<br>州刺史。<br>十六年，迁国子祭酒，表荐：“沧州人王迥质、瀛州人尹子路、汴州人白履<br>忠，皆经学优长，德行纯茂，堪为后生师范，请追授学官，令其教授，以奖儒学<br>之路。”及追至，迥质起家拜谏议大夫，仍为皇太子侍读；履忠以年老，不任职<br>事，拜朝散大夫，放归家；子路直弘文馆教授。諲又奏曰：“窃见今之举明经者，<br>主司不详其述作之意，曲求其文句之难，每至帖试，必取年头月日，孤经绝句。<br>且今之明经，习《左传》者十无二三。若此久行，臣恐左氏之学，废无日矣。臣<br>望请自今已后，考试者尽帖平文，以存大典。又《仪礼》及《公羊》、《穀梁》，<br>殆将废绝，若无甄异，恐后代便弃。望请能通《周》、《仪礼》、《公羊》、<br>《穀梁》者，亦量加优奖。”于是下制：“明经习左氏及通《周礼》等四经者，<br>出身免任散官。”遂著于式。由是生徒为諲立颂于学门之外。再迁大理卿，以老<br>疾辞职。二十三年，拜左散骑常侍。寻卒。赠户部尚书，谥曰贞。<br>玚常叹《仪礼》废绝，虽士大夫不能行之。其家子女婚冠及有吉凶之会，皆<br>按据旧文，更为仪注，使长幼遵行焉。<br>崔隐甫，贝州武城人，散骑侍郎亻鹿之曾孙也。祖济，太子洗马。父元彦，<br>太平令。隐甫，开元初再迁洛阳令，理有威名。九年，自华州刺史转太原尹，人<br>吏刊石颂其美政。十二年，入为河南尹。十四年，代程行谌为御史大夫。时中书<br>令张说当朝用事，隐甫与御史中丞宇文融、李林甫劾其犯状，说遂罢知政事。<br>隐甫在职强正，无所回避。自贞观年李乾祐为御史大夫，别置台狱，有所鞫<br>讯，便辄系之。由是自中丞、侍御史已下，各自禁人，牢扉常满。隐甫引故事，<br>奏以为不便，遂掘去之。又宪司故事，大夫已下至监察御史，竞为官政，略无承<br>禀。隐甫一切督责，事无大小，悉令谘决；稍有忤意者，便列上其罪，前后贬黜<br>者殆半，群僚侧目。是冬，敕隐甫校外官考。旧例皆委细参问，经春未定。隐甫<br>召天下朝集使，一时集省中，一日校考便毕，时人伏其敏断。帝尝谓曰：“卿为<br>御史大夫，海内咸云称职，甚副朕之所委也。”<br>隐甫既与张说有隙，俄又递为朋党，帝闻而恶之，特免官，令归侍母。岁余，<br>复授御史大夫。迁刑部尚书，母忧去官。二十一年，起复太原尹，仍为河东采访<br>处置使。复为刑部尚书，兼河南尹。二十四年，车驾还京，以隐甫为东都留守，<br>为政严肃，甚为人吏之所叹服。寻卒。<br>李尚隐，其先赵郡人，世居潞州之铜鞮，近又徙家京兆之万年。弱冠明经累<br>举，补下邽主簿。时姚珽为同州刺史，甚礼之。景龙中，为左台监察御史。时中<br>书侍郎、知吏部选事崔湜及吏部侍郎郑愔同时典选，倾附势要，逆用三年员阙，<br>士庶嗟怨。寻而相次知政事，尚隐与同列御史李怀让于殿廷劾之，湜等遂下狱推<br>究，竟贬黜之。时又有睦州刺史冯昭泰，诬奏桐庐令李师等二百余家，称其妖逆，<br>诏御史按覆之。诸御史惮昭泰刚愎，皆称病不敢往。尚隐叹曰：“岂可使良善陷<br>枉刑而不为申明哉！”遂越次请往，竟推雪李师等，奏免之。俄而崔湜、郑愔等<br>复用，尚隐自殿中侍御史出为伊阙令，怀让为魏县令。湜等既死，尚隐又自定州<br>司马擢拜吏部员外郎，怀让自河阳令擢拜兵部员外郎。尚隐累迁御史中丞。时御<br>史王旭颇用威权，为士庶所患。会为仇者所讼，尚隐按之，无所容贷，获其奸赃<br>钜万，旭遂得罪。尚隐寻转兵部侍郎，再迁河南尹。<br>尚隐性率刚直，言无所隐，处事明断。其御下，豁如也。又详练故事，近年<br>制敕，皆暗记之，所在称为良吏。<br>十三年夏，妖贼刘定高夜犯通洛门，尚隐坐不能觉察所部，左迁桂州都督。<br>临行，帝使谓之曰：“知卿公忠，然国法须尔。”因赐杂彩百匹以慰之。俄又迁<br>广州都督，仍充五府经略使。及去任，有怀金以赠尚隐者，尚隐固辞之，曰：<br>“吾自性分，不可改易，非为慎四知也。”竟不受之。累转京兆尹，历蒲、华二<br>州刺史，加银青光禄大夫，赐爵高邑伯，入为大理卿，代王鉷为御史大夫。<br>时司农卿陈思问多引小人为其属吏，隐盗钱谷，积至累万。尚隐又举按之，<br>思问遂流岭南而死。尚隐三为宪官，辄去朝廷之所恶者，时议甚以此称之。二十<br>四年，拜户部尚书、东都留守。二十八年，转太子宾客。寻卒，年七十五，谥曰<br>贞。<br>吕諲，蒲州河东人。志行修整，勤于学业。少孤贫，不能自振。里人程楚宾<br>家富于财，諲娶其女，楚宾及子震皆重其才，厚与资给，遂游京师。天宝初，进<br>士及第，调授宁陵尉，本道采访使韦陟嘉其才，辟为支使。陇右、河西节度使哥<br>舒翰奏充度支判官，累兼卫佐、太子通事舍人。諲性谨守，勤于吏职，虽同僚追<br>赏，而块然视事，不离案簿，翰益亲之，累兼虞部员外郎、侍御史。<br>禄山之乱，哥舒翰败，肃宗即位于灵武，諲驰赴行在。内官朱光辉、李遵骤<br>荐有才，帝深遇之，超拜御史中丞，进奏无不允从。幸凤翔，迁武部侍郎，赐金<br>紫之服。十月，克复两京，诏厓与三司官详定陷贼官陈希烈已下数百人罪戾轻重。<br>諲用法太深，君子薄之。<br>乾元二年三月，以本官同中书门下平章事，知门下省事。七月，丁母忧免。<br>十月，起复授本官，兼充度支使，迁黄门侍郎。上元元年正月，加同中书门下三<br>品，赐门戟。既立于第门，或谓諲曰：“吉庆之事，不宜凶服受之。”諲遂权释<br>縗麻，当中而拜，人皆笑其失礼。累加银青光禄大夫，东平男。<br>諲既为相，用妻父程楚宾为卫尉少卿，子震为员外郎。中官马上言出纳诏命，<br>諲昵之。有纳赂于上言求官者，諲补之蓝田尉。五月，上言事泄笞死，以其肉令<br>从官食之，諲坐贬太子宾客。<br>七月，授諲荆州大都督府长史、兼御史大夫，充澧、朗、忠、硖五州节度观<br>察处置等使。諲至治所，上言请于江陵置南都。九月，敕改荆州为江陵府，永平<br>军团练三千人，以遏吴、蜀之冲。又析江陵置长宁县。又请割潭、衡、连、道、<br>邵、柳、涪等七州隶江陵府。<br>先是，张惟一为荆州长史，己为防御使，陈希昂为司马。希昂，衡州酋帅，<br>家兵千人在部下，自为藩卫。有牟遂金仕至将军，为惟一亲将，与希昂积憾。率<br>兵入惟一衙，索遂金之首，惟一惧，即令斩首与之。自是军政归于希昂。及諲至，<br>奏追希昂赴上都，除侍御史，出为常州刺史、本州防御使。希昂路由江陵，諲伏<br>甲击杀之，部下皆斩，积尸于府门。府中慑服，始奏其罪。<br>又妖人申奉芝以左道事李辅国，擢为谏议大夫。辅国奏于道州界置军，令奉<br>芝为军校，诱引群蛮，纳其金帛，赏以绯紫，用囊中敕书赐衣以示之，人用听信。<br>军人例衣朱紫，作剽溪洞，吏不敢制，已积年矣。潭州刺史庞承鼎忿之，因奉芝<br>入奏，至长沙，絷之。首赃巨万，及左道文记，一时搜获，遣使奏闻。辅国党奉<br>芝，奏召奉芝赴阙。既得召见，具言承鼎曲加诬陷。诏鞫承鼎诬罔之罪，令荆南<br>府按问。諲令判官、监察御史严郢鞫之。諲上疏论其事，肃宗怒，流郢于建州。<br>承鼎竟得雪，后奉芝竟以赃败流死。人重諲之守正，其刚断不挠，皆此类也。<br>初諲作相，与同列李揆不协。及諲被斥二年，以善政闻，揆恶之，因言置军<br>湖南不便，又使人往荆、湖，密伺諲过。諲知之，乃上疏论揆，揆坐贬袁州长史。<br>諲素羸疾，元年建卯月卒，赠吏部尚书，有司谥曰肃。故吏度支员外郎严郢<br>请以二字曰“忠肃”，博士独孤及坚议以“肃”为当，从之。諲在台司无异称，<br>及理江陵三年，号为良守。初郡人立祠，諲殁后岁余，江陵将吏合钱十万，于府<br>西爽垲地大立祠宇，四时祠祷之。<br>萧定，字梅臣，江南兰陵人，左仆射、宋国公瑀曾孙也。父恕，虢州刺史，<br>以定赠工部尚书。定以荫授陕州参军、金城丞，以吏事清干闻。给事中裴遵庆奏<br>为选补黜陟使判官。回改万年主簿，累迁侍御史、考功员外郎、左右司二郎中。<br>为元载所挤，出为秘书少监，兼袁州刺史，历信、湖、宋、睦、润五州刺史，所<br>涖有政声。<br>大历中，有司条天下牧守课绩，唯定与常州刺史萧复、豪州刺史张镒为理行<br>第一。其勤农桑，均赋税，逋亡归复，户口增加，定又冠焉。寻迁户部侍郎、太<br>常卿。朱泚之逆，变姓名藏匿里闾间。京师平，首蒙旌擢，除太子少师。兴元元<br>年卒，年七十七，加赠太子太师。<br>蒋沇，莱州胶水人，吏部侍郎钦绪之子也。性介独好学，早有名称。以孝<br>廉累授洛阳尉、监察御史。与兄演、溶，弟清，俱以干局吏事擅能名于天宝中。<br>长史韩朝宗、裴迥咸以推覆检勾之任委之，处事平允，剖断精当，动为群僚楷式。<br>乾元后，授陆浑、盩厔、咸阳、高陵四县令。当军旅之后，疮痍未平，沇竭心<br>绥抚，所至安辑。副元帅郭子仪每统兵由其县，必诫军吏曰：“蒋沇令清而严<br>干，供亿故当有素，士众得蔬饭见馈则足，无挠清政。”其为名人所知如此。<br>稍迁长安令、刑部郎中、兼侍御史，领渭桥河运出纳使。时元载秉政，廉洁<br>守道者多不更职，沇以故滞于郎位，久不徙官。<br>大历十二年，常衮以群议称沇屈，擢拜御史中丞、东都副留守。寻迁刑部<br>侍郎、删定副使。改大理卿，持法明审，号为称职。<br>建中元年冬，銮驾幸奉天，沇奔行在，为贼候骑所拘执，欲以伪职诱之，<br>因绝食称病，潜窜里闾间。京师平，首蒙旌擢，拜右散骑常侍。寻以疾终，年七<br>十四，追赠工部尚书。<br>薛珏，字温如，河中宝鼎人。祖宝胤，邠州刺史。父纮，蒲州刺史。珏少以<br>门荫授懿德太子庙令，累授乾陵台令。无几，拜试太子中允，兼渭南尉，奏课第<br>一。间岁，复以清名尤异闻，迁昭德令。县人请立碑纪政，珏固让不受。迁楚州<br>刺史、本州营田使。<br>先是，州营田宰相遥领使，刺史得专达，俸钱及他给百余万，田官数百员，<br>奉厮役者三千户，岁以优授官者复十余人。珏皆条去之，十留一二，而租入有赢。<br>为观察使诬奏，左授硖州刺史，迁陈州刺史。<br>建中初，上分命使臣黜陟官吏，使淮南李承以珏楚州之去烦政简，使山南赵<br>赞以珏硖州之廉清，使河南卢翰以珏之肃物，皆以陟状闻，加中散大夫，赐紫。<br>宣武军节度使刘玄佐署奏兼御史大夫、汴宋都统行军司马。无几，李希烈自汴州<br>走，除珏汴州刺史，迁河南尹，入为司农卿。<br>当是时，诏天下举可任刺史、县令者，殆有百人。有诏令与群官询考，及延<br>问人间疾苦，及胥吏得失，取其有恻隐、通达事理者条举，什才一二。宰相将以<br>辞策校之。珏曰：“求良吏不可兼责以文学，宜以圣君爱人之本为心。”执政卒<br>无难之，皆叙进官，颇多称职。<br>贞元五年，拜京兆尹。珏刚严明察，练达法理，以勤身率下，失于纤巧，无<br>文学大体。八年，坐窦参改太子宾客。无几，除岭南节度观察使。以疾卒，年七<br>十四，废朝一日，赠工部尚书。有子存庆，自有传。<br>李惠登，平卢人也。少为平卢裨将。安禄山反，遂从兵马使董秦海转收沧、<br>棣等州，轻师远斗，贼不能支。史思明反，复陷于贼。脱身投山南节度使来瑱，<br>奏授试金吾卫将军。<br>李希烈反，授惠登兵二千，镇隋州。贞元初，举州归顺，授隋州刺史、兼御<br>史中丞。遭李忠臣、希烈歼残之后，野旷无人。惠登朴素不知学，居官无拔萃，<br>率心为政，皆与理顺。利人者因行之，病人者因去之，二十年间，田畴辟，户口<br>加。诸州奏吏入其境，无不歌谣其能。及于頔为山南东道节度，以其绩上闻，加<br>御史大夫，升其州为上。寻加检校国子祭酒。及卒，加赠洪州都督。<br>任迪简，京兆万年人。举进士。初为天德军使李景略判官。性重厚，尝有军<br>宴，行酒者误以醯进。迪简知误，以景略性严，虑坐主酒者，乃勉饮尽之，而伪<br>容其过，以酒薄白景略，请换之，于是军中皆感悦。及景略卒，众以迪简长者，<br>议请为帅。监军使闻之，拘迪简于别室，军众连呼而至，发户扃取之。表闻，德<br>宗使察焉，具以军情奏，除丰州刺史、天德军使，自殿中授兼御史大夫，再加常<br>侍。追入，拜太常少卿、汝州刺史、左庶子。<br>及张茂昭去易定，以迪简为行军司马。既至，属虞候杨伯玉以府城叛，俄而<br>众杀之。迪简兵马使张佐元又叛，迪简政杀之，乃得入。寻加检校工部尚书，充<br>节度使。<br>初，茂昭奢荡不节，公私殚罄。迪简至，欲飨士，无所取给，乃以粝食与士<br>同之。身居戟门下凡周月，军吏感之，请归堂寝，迪简乃安其位。三年，以疾代，<br>除工部侍郎，至京，竟不能朝谢。改太子宾客卒，赠刑部尚书。<br>范传正，字西老，南阳顺阳人也。父伦，户部员外郎，与郡人李华敦交友之<br>契。传正举进士，又以博学宏辞及书判皆登甲科，授集贤殿校书郎、渭南尉，拜<br>监察、殿中侍御史。自比部员外郎出为歙州刺史，转湖州刺史，历三郡，以政事<br>修理闻。擢为宣歙观察使，受代至京师，宪宗闻其里第过侈，薄之，因拜光禄卿。<br>以风恙卒，赠左散骑常侍。<br>传正精悍有立，好古自饬。及为廉察，颇事奢侈，厚以财货问遗权贵，视公<br>蓄如私藏，幸而不至甚败。褐衣时游西边，著《西陲要略》三卷。<br>袁滋，字德深，陈郡汝南人也。弱岁强学，以外兄道州刺史元结有重名，往<br>来依焉。每读书，玄解旨奥，结甚重之。无何，黜陟使赵赞以处士荐，授试校书<br>郎。何士干镇武昌，辟为从事，累官詹事府司直。部有邑长，下吏诬以盗金，滋<br>察其冤，竟出之。御史中丞韦縚闻之，荐为侍御史，转工部员外郎。<br>贞元十九年，韦皋始通西南蛮夷，酋长异牟寻贡琛请使，朝廷方命抚谕，选<br>郎吏可行者，皆以西南遐远惮之。滋独不辞，德宗甚嘉之，以本官兼御史中丞，<br>持节充入南诏使。未行，迁祠部郎中，使如故。来年夏，使还，擢为谏议大夫。<br>俄拜尚书右丞，知吏部选事。出为华州刺史、兼御史中丞、潼关防御使、镇国军<br>使。以宽易清简为政。百姓有至自他境者，皆给地以居，名其居曰义合里。专以<br>慈惠为本，人甚爱之。然百姓有过犯者，皆纵而不理。擒盗辄舍，或以物偿之。<br>征拜金吾卫大将军，耆耋鳏寡遮道不得进。杨于陵代其任，宣言谓百姓曰：“于<br>陵不敢易袁公之政。”然后罗拜而诀。<br>上始监国，与杜黄裳俱为相，拜中书侍郎、平章事。会韦皋殁，刘辟拥兵擅<br>命，滋持节安抚。行及中路，拜检校吏部尚书、平章事、剑南西川节度使，百姓<br>立生祠祷之。征拜户部尚书，连为荆襄二帅，改彰义军节度、随唐邓申光等州观<br>察使。逆贼吴元济与官军对垒者数年，滋竟以淹留无功，贬抚州刺史。未几，迁<br>湖南观察使卒，年七十，赠太子少保。<br>滋工篆籀书，雅有古法。因使行，著《云南记》五卷。尝读刘晖《悲甘陵赋》，<br>叹其褒善惩恶虽失《春秋》之旨，然其文不可废，因著《甘陵赋后序》。<br>子都，仕至翰林学士。<br>薛苹，河东宝鼎人也。少以吏事进，累官至长安令，拜虢州刺史。朝廷以尤<br>课擢为湖南观察使，又迁浙江东道观察使，以理行迁浙江西道观察使。廉风俗，<br>守法度，人甚安之。理身俭薄，尝衣一绿袍，十余年不易，因加赐朱绂，然后解<br>去。<br>苹历三镇，凡十余年，家无声乐，俸禄悉以散诸亲族故人子弟。除左散骑常<br>侍致仕。时有年过悬车而不知止者，唯苹年至而无疾请告，角巾东洛，时甚高之。<br>卒，年七十四，赠工部尚书。<br>阎济美，登进士第。累历台省，有长者之誉。自婺州刺史为福建观察使，复<br>为润州刺史、浙西观察使。所至以简淡为理，两地之人，常赋之外，不知其他。<br>入拜右散骑常侍。华州刺史、潼关防御、镇国军使，入为秘书监。以年及悬车，<br>上表乞骸骨，以工部尚书致仕。后以恩例，累有进改。及殁于家，年九十余。<br>赞曰：圣人造世，才杰济时。在理致治，无为而为。坑鹔非议，简易从规。<br>乐只君子，邦家之基。<br><hr>
