<h4>《史部·旧唐书·卷一百八十九下  列传第一百三十九》<b class="x">作者：刘昫等</b></h4>
<br>◎儒学下<br>○邢文伟高子贡郎余令路敬淳王元感王绍宗韦叔夏祝钦明<br>郭山惲柳冲卢粲尹知章（孙季良附）徐岱苏弁（兄衮冕）陆<br>质冯伉韦表微许康佐<br>邢文伟，滁州全椒人也。少与和州高子贡、寿州裴怀贵俱以博学知名于江、<br>淮间。咸亨中，累迁太子典膳丞。时孝敬在东宫，罕与宫臣接见，文伟辄减膳，<br>上书曰：<br>臣窃见《礼·戴记》曰：“太子既冠成人，免于保傅之严，则有司过之史，<br>彻膳之宰。史之义，不得不司过；宰之义，不得不彻膳，不彻膳则死。”今皇帝<br>式稽前典，妙简英俊，自庶子已下，至谘议、舍人及学士、侍读等，使翼佐殿下，<br>以成圣德。近日已来，未甚延纳，谈议不狎，谒见尚稀，三朝之后，但与内人独<br>居，何由发挥圣智，使睿哲文明者乎？今史虽阙官，宰当奉职，忝备所司，未敢<br>逃死，谨守礼经，辄申减膳。<br>太子答书曰：<br>顾以庸虚，早尚坟典，每欲研精政术，极意书林。但往在幼年，未闲将卫，<br>竭诚耽诵，因即损心。比日以来，风虚更积，中奉恩旨，不许重劳。加以趋侍含<br>元，温清朝夕，承亲以无专之道，遵礼以色养为先。所以屡阙坐朝，时乖学绪。<br>公潜申勖戒，聿荐忠规，敬寻来请，良符宿志。自非情思审谕，义均弼谐，岂能<br>进此药言，形于简墨！抚躬三省，感愧兼深！<br>文伟自是益知名。<br>其后右史缺官，高宗谓侍臣曰：“邢文伟事我儿，能减膳切谏，此正直人也。”<br>遂擢拜右史。则天临朝，累迁凤阁侍郎，兼弘文馆学士。载初元年，迁内史。<br>天授初，内史宗秦客以奸赃获罪，文伟坐附会秦客，贬授珍州刺史。后有制<br>使至其州境，文伟以为杀己，遽自缢而死。<br>高子贡者，和州历阳人也。弱冠游太学，遍涉《六经》，尤精《史记》。与<br>文伟及亳州朱敬则为莫逆之交。明经举，历秘书正字、弘文馆直学士。郁郁不得<br>志，弃官而归。<br>属徐敬业作乱于扬州，遣弟敬猷统兵五千人，缘江西上，将逼和州。子贡率<br>乡曲数百人拒之，自是贼不敢犯。以功擢授朝散大夫，拜成均助教。<br>虢王凤之子东莞公融，曾为和州刺史，从子贡受业，情义特深。及融为申州，<br>阴怀异志。令黄公撰结交于子贡，推为谋主。潜谋密议，书信往复，诸王内外相<br>应，皆出自其策。寻而事发，被诛。<br>郎余令，定州新乐人也。祖楚之，少与兄蔚之，俱有重名。隋大业中，蔚之<br>为左丞，楚之为尚书民曹郎。炀帝重其兄弟，称为二郎。楚之，武德初为大理卿，<br>与太子少保李纲、侍中陈叔达撰定律令。后受诏招谕山东，为窦建德所获，胁以<br>兵刃，又诱以厚利，楚之竟不为屈。及还，以年老致仕。贞观初，卒，时年八十。<br>余令父知运，贝州刺史；兄余庆，高宗时万年令，理有威名，京城路不拾遗，<br>后卒于交州都督。<br>余令少以博学知名，举进士。初授霍王元轨府参军，数上词赋，元轨深礼之。<br>先是，余令从父知年为霍王友，亦见推仰。元轨谓人曰：“郎氏两贤，人之望也。<br>相次入府，不意培塿而松柏成林。”转幽州录事参军。时有客僧聚众欲自焚，<br>长史裴照率官属欲往观之。余令曰：“好生恶死，人之性也。违越教义，不近人<br>情。明公佐守重藩，须察其奸诈，岂得轻举，观此妖妄！”照从其言，因收僧按<br>问，果得诈状。<br>孝敬在东宫，余令续梁元帝《孝德传》，撰《孝子后传》三十卷，以献，甚<br>见嗟重。累转著作佐郎。撰《隋书》未成，会病卒，时人甚痛惜之。<br>路敬淳，贝州临清人也。父文逸。隋大业末，阖门遇盗，文逸潜匿草泽，昼<br>伏于死人中，夜行避难。自伤穷梗，闭口不食。同侣闵其谨愿，劝以不当灭性，<br>捃拾以食之，递负之而行，遂免于难。贞观末，官至申州司马。<br>敬淳与季弟敬潜俱早知名。敬淳尤勤学，不窥门庭，遍览坟籍，而孝友笃敬。<br>遭丧，三年不出庐寝。服免，方号恸入见其妻，形容羸毁，妻不之识也。<br>后举进士。天授中，历司礼博士、太子司议郎，兼修国史，仍授崇贤馆学士。<br>数受诏修缉吉凶杂仪，则天深重之。万岁通天二年，坐与綦连耀结交，下狱死。<br>敬淳尤明谱学，尽能究其根源枝派，近代已来，无及之者。撰《著姓略记》<br>十卷，行于时。又撰《衣冠本系》，未成而死。神龙初，追赠秘书少监。<br>敬潜仕至中书舍人。<br>王元感，濮州鄄城人也。少举明经，累补博城县丞。兖州都督、纪王慎深礼<br>之，命其子东平王续从元感受学。天授中，稍迁左卫率府录事，兼直弘文馆。是<br>后则天亲祠南郊及享明堂，封嵩岳，元感皆受诏共诸儒撰定仪注，凡所立议，众<br>咸推服之。转四门博士，仍直弘文馆。元感时虽年老，犹能烛下看书，通宵不寐。<br>长安三年，表上其所撰《尚书纠谬》十卷、《春秋振滞》二十卷、《礼记绳<br>愆》三十卷，并所注《孝经》、《史记》稿草，请官给纸笔，写上秘书阁。诏令<br>弘文、崇贤两馆学士及成均博士详其可否。<br>学士祝钦明、郭山惲、李宪等皆专守先儒章句，深讥元感掎摭旧义，元感随<br>方应答，竟不之屈。凤阁舍人魏知古、司封郎中徐坚、左史刘知几、右史张思敬，<br>雅好异闻，每为元感申理其义，连表荐之。寻下诏曰：“王元感质性温敏，博闻<br>强记，手不释卷，老而弥笃。掎前达之失，究先圣之旨，是谓儒宗，不可多得。<br>可太子司议郎，兼崇贤馆学士。”魏知古尝称其所撰书曰：“信可谓《五经》之<br>指南也。”中宗即位，以春宫旧僚，进加朝散大夫，拜崇贤馆学士。寻卒。<br>王绍宗，扬州江都人也，梁左民尚书铨曾孙也，其先自琅邪徙焉。绍宗少勤<br>学，遍览经史，尤工草隶。家贫，常佣力写佛经以自给，每月自支钱足即止，虽<br>高价盈倍，亦即拒之。寓居寺中，以清净自守，垂三十年。文明中，徐敬业于扬<br>州作乱，闻其高行，遣使征之，绍宗称疾固辞。又令唐之奇亲诣所居逼之，竟不<br>起。敬业大怒，将杀之。之奇曰：“绍宗人望，杀之恐伤士众之心。”由是获免。<br>及贼平，行军大总管李孝逸以其状闻，则天驿召赴东都，引入禁中，亲加慰抚，<br>擢拜太子文学，累转秘书少监，仍侍皇太子读书。<br>绍宗性淡雅，以儒素见称，当时朝廷之士，咸敬慕之。张易之兄弟，亦加厚<br>礼。易之伏诛，绍宗坐以交往见废，卒于乡里。<br>韦叔夏，尚书左仆射安石兄也。少而精通《三礼》。其叔父太子詹事琨尝谓<br>曰：“汝能如是，可以继丞相业矣！”举明经。调露年，累除太常博士。后属高<br>宗崩，山陵旧仪多废缺，叔夏与中书舍人贾太隐、太常博士裴守贞等，草创撰定，<br>由是授春官员外郎。则天将拜洛及享明堂，皆别受制，共当时大儒祝钦明、郭山<br>惲撰定仪注。凡所立议，众咸推服之。累迁成均司业。久视元年，特下制曰：<br>“吉凶礼仪，国家所重，司礼博士，未甚详明。成均司业韦叔夏、太子率更令祝<br>钦明等，博涉礼经，多所该练，委以参掌，冀弘典式。自今司礼所修仪注，并委<br>叔夏等刊定讫，然后进奏。”<br>长安四年，擢春官侍郎。神龙初，转太常少卿，充建立庙社使。以功进银青<br>光禄大夫。三年，拜国子祭酒。累封沛国郡公。卒时年七十余。撰《五礼要记》<br>三十卷，行于代。赠兖州都督、修文馆学士，谥曰文。<br>子縚，太常卿。<br>祝钦明，雍州始平人也。少通《五经》，兼涉众史百家之说。举明经。长安<br>元年，累迁太子率更令，兼崇文馆学士。中宗在春宫，钦明兼充侍读。<br>二年，迁太子少保。中宗即位，以侍读之故，擢拜国子祭酒、同中书门下三<br>品，加位银青光禄大夫，历刑部、礼部二尚书，兼修国史，仍旧知政事，累封鲁<br>国公，食实封三百户。寻以匿忌日，为御史中丞萧至忠所劾，贬授申州刺史。久<br>之，入为国子祭酒。<br>景龙三年，中宗将亲祀南郊，钦明与国子司业郭山惲二人奏言皇后亦合助祭，<br>遂建议曰：<br>谨按《周礼》，天神曰祀，地祇曰祭，宗庙曰享。大宗伯职曰：“祀大神，<br>祭大祇，享大鬼，理其大礼。若王有故不预，则摄位。凡大祭祀，王后不预，则<br>摄而荐豆笾，彻。”又追师职：“掌王后之首服，以待祭祀。”又内司服职：<br>“掌王后之六服。凡祭祀，供后之衣服。”又九嫔职：“大祭祀，后稞献则赞，<br>瑶爵亦如之。”据此诸文，即皇后合助皇帝祀天神、祭地祇，明矣。故郑玄注《<br>内司服》云：“阙狄，皇后助王祭群小祀之服。”然则小祀尚助王祭，中、大推<br>理可知。阙狄之上，犹有两服：第一祎衣，第二摇狄，第三阙狄。此三狄，皆助<br>祭之服。阙狄即助祭小祀，即知摇狄助祭中祀，祎衣助祭大祀。郑举一隅，故不<br>委说。唯祭宗庙，《周礼》王有两服，先王衮冕，先公柷冕。郑玄因此以后助祭<br>宗庙，亦分两服，云：“祎衣助祭先王，摇狄助祭先公。”不言助祭天地社稷，<br>自宜三隅而反。<br>且《周礼》正文：“凡祭，王后不预。”既不专言宗庙，即知兼祀天地，故<br>云“凡”也。又《春秋外传》云：“禘郊之事，天子亲射其牲，王后亲舂其粢。”<br>故代妇职但云：“诏王后之礼事”，不主言宗庙也。若专主宗庙者，则内宗、外<br>宗职皆言“掌宗庙之祭祀”。此皆礼文分明，不合疑惑。<br>旧说以天子父天、母地、兄日、姊月，所以祀天于南郊，祭地于北郊，朝日<br>于东门之外，以昭事神，训人事，君必躬亲以礼之，有故然后使摄，此其义也。<br>《礼记·祭统》曰：“夫祭也者，必夫妇亲之，所以备内外之官也。官备则具备。”<br>又，“哀公问于孔子曰：‘冕而亲迎，不已重乎？’孔子愀然作色而对曰：‘合<br>二姓之好，以继先圣之后，以为天地宗庙社稷之主，君何谓已重焉！’”又《汉<br>书·郊祀志》云：“天地合祭，先祖配天，先妣配地。天地合精，夫妇判合。祭<br>天南郊，则以地配，一体之义也。”据此诸文，即知皇后合助祭，望请别修助祭<br>仪注同进。<br>帝颇以为疑，召礼官亲问之。太常博士唐绍、蒋钦绪对曰：“皇后南郊助祭，<br>于礼不合。但钦明所执，是祭宗庙礼，非祭天地礼。谨按魏、晋、宋及齐、梁、<br>周、隋等历代史籍，至于郊天祀地，并无皇后助祭之事。”帝令宰相取两家状对<br>定。钦绪与唐绍及太常博士彭景直又奏议曰：<br>《周礼》凡言祭、祀、享三者，皆祭之互名，本无定义。何以明之？按《周<br>礼》典瑞职云：“两珪有邸，以祀地。”则祭地亦称祀也。又司筵云：“设祀先<br>王之胙席。”则祭宗庙亦称祀也。又内宗职云：“掌宗庙之祭祀。”此又非独天<br>称祀，地称祭也。又按《礼记》云：“惟圣为能享帝。”此即祀天帝亦言享也。<br>又按《孝经》云：“春秋祭祀，以时思之。”此即宗庙亦言祭祀也。经典此文，<br>不可备数。据此则钦明所执天曰祀，地曰祭，庙曰享，未得为定，明矣！又《周<br>礼》凡言大祭祀者，祭天地宗庙之总名，不独天地为大祭也。何以明之？按《爵<br>人职》云：“大祭祀，与量人授举斝之卒爵。”尸与斝，皆宗庙之事，则宗庙亦<br>称大祭祀。又钦明状引九嫔职：“大祭祀，后稞献则赞瑶爵。”据祭天无稞，亦<br>无瑶爵，此乃宗庙称大祭祀之明文。钦明所执大祭祀即为祭天地，未得为定，明<br>矣！<br>又《周礼》大宗伯职云：“凡大祭祀，王后有故不预，则摄而荐豆笾，彻。”<br>钦明唯执此文，以为王后有祭天地之礼。钦绪等据此，乃是王后荐宗庙之礼，非<br>祭天地之事。何以明之？按此文：“凡祀大神，祭大祇，享大鬼，帅执事而卜日<br>宿，视涤濯，莅玉鬯，省牲镬，奉玉齑，诏大号，理其大礼，诏相王之大礼。若<br>王不与祭祀，则摄位。”此已上一“凡”，直是王兼祭天地宗庙之事，故通言大<br>神、大祇、大鬼之祭也。已下文云：“凡大祭祀，王后不与，则摄而荐豆笾，彻。”<br>此一“凡”，直是王后祭庙之事，故唯言大祭祀也。若云王后助祭天地，不应重<br>起“凡大祭祀”之文也。为嫌王后有祭天地之疑，故重起后“凡”以别之耳。王<br>后祭庙，自是大祭祀，何故取上“凡”相王之礼，以混下“凡”王后祭宗庙之文？<br>此是本经科段明白。<br>又按《周礼》：“外宗掌宗庙之祭祀，佐王后荐玉豆。凡后之献，亦如之。<br>王后有故不预，则宗伯摄而荐豆笾。”外宗无佐祭天地之礼。但天地尚质，宗庙<br>尚文。玉豆，宗庙之器，初非祭天所设。请问钦明，若王后助祭天地，在《周礼》<br>使何人赞佐？若宗伯摄后荐豆祭天，又合何人赞佐？并请明征礼文，即知摄荐是<br>宗庙之礼明矣。<br>按《周礼·司服》云：“王祀昊天上帝，则服大裘而冕。享先王，则衮冕。”<br>内司服，“掌王后祭服”，无王后祭天之服。按《三礼义宗》明王后六服，谓祎<br>衣、摇翟、阙翟、鞠衣、展衣、褖衣。“祎衣从王祭先王则服之，摇翟祭先公<br>及飨诸侯则服之，鞠衣以采桑则服之，展衣以礼见王及见宾客则服之，褖衣燕<br>居服之。”王后无助祭于天地之服，但自先王已下。又《三礼义宗》明后夫人之<br>服云：“后不助祭天地五岳，故无助天地四望之服。”按此，则王后无祭天之服，<br>明矣。《三礼义宗》明王后五辂，谓重翟、厌翟、安车、翟车、辇车也。“重翟<br>者，后从王祭先王、先公所乘也；厌翟者，后从王飨诸侯所乘也；安车者，后宫<br>中朝夕见于王所乘也；翟车者，后求桑所乘也；辇车者，后游宴所乘也。”按此，<br>则王后无祭天之车明矣。<br>又《礼记·郊特牲·义赞》云：“祭天无稞。郑玄注云：‘唯人道宗庙有稞。<br>天地大神，至尊不稞。’圆丘之祭，与宗庙不同。朝践，王酌泛齐以献，是一献。<br>后无祭天之事，大宗伯次酌醴齐以献，是为二献。”按此，则祭圆丘，大宗伯次<br>王为献，非摄王后之事。钦明等所执王后有故不预，则宗伯摄荐豆笾，更明摄王<br>后宗庙之荐，非摄天地之祀明矣。<br>钦明建议引《礼记·祭统》曰：“夫祭也者，必夫妇亲之”。按此，是王与<br>后祭宗庙之礼，非关祀天地之义。按汉、魏、晋、宋、后魏、齐、梁、周、陈、<br>隋等历代史籍，兴王令主，郊天祀地，代有其礼，史不阙书，并不见往代皇后助<br>祭之事。又高祖神尧皇帝、太宗文武圣皇帝南郊祀天，无皇后助祭处。高宗天皇<br>大帝永徽二年十一月辛西亲有事于南郊，又总章元年十二月丁卯亲拜南郊，亦并<br>无皇后助祭处。又按《大唐礼》，亦无皇后南郊助祭之礼。<br>钦绪等幸忝礼官，亲承圣问，竭尽闻见，不敢依随。伏以主上稽古，志遵旧<br>典，所议助祭，实无明文。<br>时尚书左仆射韦巨源又希旨，协同钦明之议。上纳其言，竟以后为亚献，仍<br>补大臣李峤等女为齐娘，以执笾豆。及礼毕，特诏齐娘有夫婿者，咸为改官。<br>景云初，侍御史倪若水劾奏钦明及郭山惲曰：“钦明等本自腐儒，素无操行，<br>崇班列爵，实为叨忝。而涓尘莫效，谄佞为能。遂使曲台之礼，圜丘之制，百王<br>故事，一朝坠失。所谓乱常改作，希旨病君，人之不才，遂至于此。今圣明驭历，<br>贤良入用，惟兹小人，犹在朝列。臣请并从黜放，以肃周行。”于是左授钦明饶<br>州刺史。后入为崇文馆学士。寻卒。<br>郭山惲，蒲州河东人。少通《三礼》。景龙中，累迁国子司业。时中宗数引<br>近臣及修文学士，与之宴集，尝令各效伎艺，以为笑乐。工部尚书张锡为《谈容<br>娘舞》，将作大匠宗晋卿舞《浑脱》，左卫将军张洽舞《黄獐》，左金吾卫将军<br>杜元琰诵《婆罗门咒》，给事中李行言唱《驾车西河》，中书舍人卢藏用效道<br>士上章。山惲独奏曰：“臣无所解，请诵古诗两篇。”帝从之，于是诵《鹿鸣》、<br>《蟋蟀》之诗。奏未毕，中书令李峤以其词有“好乐无荒”之语，颇涉规讽，怒<br>为忤旨，遽止之。<br>翌日，帝嘉山惲之意，诏曰：“郭山惲业优经史，识贮古今，《八索》、<br>《九丘》，由来遍览；前言往行，实所该详。昨者因其豫游，式宴朝彦，既乘欢<br>洽，咸使咏歌。遂能志在匡时，潜申规讽，謇謇之诚弥切，谔谔之操逾明。宜示<br>褒扬，美兹鲠直。”赐时服一幅。寻与祝钦明同献皇后助祭郊祀之议。景云中，<br>左授括州长史。开元初，复入为国子司业。卒于官。<br>柳冲，蒲州虞乡人也，隋饶州刺史庄曾孙也。其先仕江左，世居襄阳。陈亡，<br>还乡里。父楚贤，大业末，为河北县长。时尧君素固守郡城，以拒义师。楚贤进<br>说曰：“隋之将亡，天下皆知。唐公名应图箓，动以信义，豪杰响应，天所赞也！<br>君子见机而作，不俟终日，转祸为福，今其时也！”君素不从，楚贤潜行归国。<br>高祖甚悦，拜侍御史。贞观中，累转光禄少卿，使突厥存抚李思摩，突厥赠马百<br>匹及方物，悉拒而不受。累转交、桂二州都督，皆有能名。卒于杭州刺史。<br>冲博学，尤明世族，名亚路敬淳。天授初，为司府主簿，受诏往淮南安抚。<br>使还，赐爵河东县男。景龙中，累迁为左散骑常侍，修国史。<br>初，贞观中太宗命学者撰《氏族志》百卷，以甄别士庶；至是向百年，而诸<br>姓至有兴替，冲乃上表请改修氏族。中宗命冲与左仆射魏元忠及史官张锡、徐坚、<br>刘宪等八人，依据《氏族志》，重加修撰。元忠等施功未半，相继而卒，乃迁为<br>外职。至先天初，冲始与侍中魏知古、中书侍郎陆象先及徐坚、刘子玄、吴兢等<br>撰成《姓族系录》二百卷，奏上。<br>冲后历太子詹事、太子宾客、宋王傅、昭文馆学士，以老疾致仕。开元二年，<br>又敕冲及著作郎薛南金刊定《系录》，奏上，赐绢百匹。五年卒。<br>卢粲，幽州范阳人，后魏侍中阳乌五代孙。祖彦卿，撰《后魏纪》二十卷，<br>行于时，官至合肥令。叔父行嘉，亦有学涉，高宗时为雍王记室。粲博览经史，<br>弱冠举进士。景龙二年，累迁给事中。时节愍太子初立，韦庶人以非己所生，深<br>加忌嫉，劝中宗下敕令太子却取卫府封物，每年以供服用。粲驳奏曰：“皇太子<br>处继明之重，当主鬯之尊，岁时服用，自可百司供拟。又据《周官》，诸应用财<br>器，岁终则会，唯王及太子应用物，并不会。此则储君之费，咸与王同。今与列<br>国诸侯齐衡入封，岂所谓宪章在昔，垂法将来者也！必谓青宫初启，服用所资，<br>自当广支库物，不可长存藩封。”诏从之。<br>后安乐公主婿武崇训为节愍太子所杀，特追封为鲁王，令司农少卿赵履温监<br>护葬事。履温讽公主奏请依永泰公主故事，为崇训造陵。诏从其请。粲驳奏曰：<br>伏寻陵之称谓，本属皇王及储君等。自皇家已来，诸王及公主墓，无称陵者。<br>唯永泰公主承恩特葬，事越常涂，不合引以为名。《春秋左氏传》云：“卫孙桓<br>子与齐战。卫新筑大夫仲叔于奚救孙桓子，桓子以免。卫人赏之以邑，于奚辞，<br>请曲悬、繁缨以朝，许之。仲尼闻之，曰：‘惜也，不如多与之邑。唯名与器，<br>不可以假人。若以假人，与之政也，政亡则国从之。’”圣人知微知章，不可不<br>慎。鲁王哀荣之典，诚别承恩；然国之名器，岂可妄假！又茔兆之称，不应假永<br>泰公主为名，请比贞观已来诸王旧例，足得丰厚。<br>手敕答曰：“安乐公主与永泰公主无异。同穴之义，古今不殊。鲁王缘自特<br>为陵制，不烦固执。”粲又奏曰：<br>臣闻陵之称谓，施于尊极，不属王公已下。且鲁王若欲论亲等第，则不亲于<br>雍王。雍王之墓，尚不称陵，鲁王自不可因尚公主而加号。且君之举事，则载于<br>方册，或稽之往典，或考自前朝。臣历检贞观已来，驸马墓无得称陵者。且君人<br>之礼，服绝于傍期，盖为不独亲其亲，不独子其子。陛下以膝下之恩爱，施及其<br>夫，赠赗之仪，哀荣足备，岂得使上下无辨，君臣一贯者哉！又安乐公主承两仪<br>之泽，履福禄之基，指南山以锡年，仰北辰而永庇。鲁王之葬，车服有章，加等<br>之仪，备有常数，茔兆之称，不应假永泰公主为名，非所谓垂法将来，作则群辟<br>者也！<br>帝竟依粲所奏。公主大怒。粲以忤旨出为陈州刺史。累转秘书少监。开元初<br>卒。<br>尹知章，绛州翼城人。少勤学，尝梦神人以大凿开其心，以药内之，自是日<br>益开朗，尽通诸经精义。未几，而诸师友北面受业焉。长安中，驸马都尉武攸暨<br>重其经学，奏授其府定王文学。神龙初，转太常博士。中宗初即位，建立宗庙，<br>议者欲以凉武昭王为始祖，以备七代之数。知章以为武昭远世，非王业所因，特<br>奏议以为不可。当时竟从知章之议。俄拜陆浑令，以公玷弃官。时散骑常侍解琬<br>亦罢职归田园，与知章共居汝、洛间，以修学为事。<br>睿宗初即位，中书令张说荐知章有古人之风，足以镇雅俗，拜礼部员外郎。<br>俄转国子博士。后秘书监马怀素奏引知章就秘书省与学者刊定经史。知章虽居吏<br>职，归家则讲授不辍，尤明《易》及庄、老玄言之学，远近咸来受业。其有贫匮<br>者，知章尽其家财以衣食之。<br>性和厚，喜愠不形于色，未尝言及家人产业。其子尝请并市樵米，以备岁时<br>之费，知章曰：“如汝所言，则下人何以取资？吾幸食禄，不宜夺其利也！”竟<br>不从。<br>开元六年卒，时年五十有余。所注《孝经》、《老子》、《庄子》、《韩子》、<br>《管子》、《鬼谷子》，颇行于时。门人孙季良等立碑于东都国子监之门外，以<br>颂其德。<br>孙季良者，河南偃师人也，一名翌。开元中，为左拾遗、集贤院直学士。撰<br>《正声诗集》三卷，行于代。<br>徐岱，字处仁，苏州嘉兴人也。家世以农为业。岱好学，六籍诸子，悉所探<br>究，问无不通，难莫能诎。大历中，转运使刘晏表荐之，授校书郎。浙西观察使<br>李栖筠厚遇之，敕故所居为复礼乡。寻为朝廷推援，改河南府偃师县尉。建中年，<br>礼仪使蒋镇特荐为太常博士，掌礼仪。从幸奉天、兴元，改膳部员外郎兼博士。<br>贞元初，迁水部郎中，充皇太子及舒王已下侍读。寻改司封郎中，擢拜给事中，<br>加兼史馆修撰，并依旧侍读。承两宫恩顾，时无与比。而谨慎过甚，未尝泄禁中<br>语，亦不谈人之短。婚嫁甥侄之孤遗者，时人以此称之。然吝啬颇甚，仓库管钥，<br>皆自执掌，获讥于时。卒，时年五十。上叹惜之，赙以帛绢。皇太子又遗绢一百<br>疋，赠礼部尚书。<br>苏弁，字元容，京兆武功人。曾叔祖良嗣，天后朝宰相，国史有传。弁少有<br>文学，举进士，授秘书省正字，转奉天主簿。<br>朱泚之乱，德宗仓卒出幸，县令杜正元上府计事；闻大驾至，官吏惶恐，皆<br>欲奔窜山谷。弁谕之曰：“君上避狄，臣下当伏难死节。昔肃宗幸灵武，至新平、<br>安定，二太守皆潜遁，帝命斩之以徇，诸君知其事乎！”众心乃安。及车驾至，<br>迎扈储备无阙。德宗嘉之，就加试大理司直。贼平，拜监察御史，历三院，累转<br>仓部郎中。仍判度支案。<br>裴延龄卒，德宗闻其才，特开延英，面赐金紫。授度支郎中，副知度支事，<br>仍命立于正郎之首。副知之号，自弁始也。承延龄之后，以宽简代烦虐，人甚称<br>之。迁户部侍郎，依前判度支，改太子詹事。弁初入朝，班位失序，殿中侍御史<br>邹儒立对仗弹之。弁于金吾待罪数刻，特释放。旧制，太子詹事班次太常、宗正<br>卿已下。贞元三年，御史中丞窦参叙定班，移詹事在河南、太原尹之下。弁乃引<br>旧班制立。台官诘之，仍绐云：“自己白宰相，请依旧。”故为儒立弹之。旋坐<br>给长武城军粮朽败，贬河州司户参军。当德宗时，朝臣受谴，少蒙再录，至晚年<br>尤甚。唯弁与韩皋得起为刺史，授滁州，转杭州。<br>弁与兄冕、衮，皆以友弟、儒学称。<br>冕，缵国朝政事，撰《会要》四十卷，行于时。弁聚书至二万卷，皆手自刊<br>校，至今言苏氏书，次于集贤秘阁焉。贞元二十一年，卒于家。<br>衮自赞善大夫贬永州司户参军，敕：“苏衮贬官，本缘弟连坐。矜其年暮，<br>加以疾患，宜令所在勒回，任归私第。”衮年且七十，两目无见已逾年。以弁之<br>故，竟未停官。及贬，上闻之哀悯，故许还家。寻卒。<br>初，冕既坐弁贬官，或有人言冕才学，上悔不早知。业已贬出，又复还衮，<br>难于再追冕，乃止。<br>陆质，吴郡人，本名淳，避宪宗名改之。质有经学，尤深于《春秋》，少师<br>事赵匡，匡师啖助。助、匡皆为异儒，颇传其学，由是知名。陈少游镇扬州，爱<br>其才，辟为从事。后荐于朝，拜左拾遗。转太常博士，累迁左司郎中，坐细故，<br>改国子博士，历信、台二州刺史。顺宗即位，质素与韦执谊善，由是征为给事中、<br>皇太子侍读，仍改赐名质。<br>时执谊得幸，顺帝寝疾，与王叔文等窃弄权柄。上在春宫，执谊惧，质已用<br>事，故令质入侍，而潜伺上意，因用解。及质发言，上果怒曰：“陛下令先生与<br>寡人讲义，何得言他？”质惶惧而出。未几病卒。质著《集注春秋》二十卷，<br>《类礼》二十卷，《君臣图翼》二十五卷，并行于代。贞元二十一年卒。<br>冯伉，本魏州元城人。父玠，后家于京兆。少有经学。大历初，登《五经》<br>秀才科，授秘书郎。建中四年，又登博学《三史》科。三迁尚书膳部员外郎，充<br>睦王已下侍读。泽潞节度使李抱真卒，为吊赠使，抱真男遗伉帛数百匹，不纳。<br>又专送至京，伉因表奏，固请不受。属醴泉阙县令，宰臣进人名，帝意不可，谓<br>宰臣曰：“前使泽潞不受财帛者，此人必有清政，可以授之。”遂改醴泉令。县<br>中百姓多猾，为著《谕蒙》十四篇，大略指明忠孝仁义，劝学务农，每乡给一卷，<br>俾其传习。在县七年，韦渠牟荐为给事中，充皇太子及诸王侍读。召见于别殿，<br>赐金紫。著《三传异同》三卷。顺宗即位，拜尚书兵部侍郎。改国子祭酒，为同<br>州刺史。入拜左散骑常侍，复领太学。元和四年卒，年六十六，赠礼部尚书。<br>子药，进士擢第，又登制科，仕至尚书郎。<br>韦表微，始举进士登第，累佐藩府。元和十五年，拜监察御史。逾年，以本<br>官充翰林学士。迁左补阙、库部员外郎、知制诰。满岁，擢迁中书舍人。俄拜户<br>部侍郎，职并如故。时自长庆、宝历，国家比有变故，凡在翰林，迁擢例无满岁，<br>由是表微自监察，六七年间，秩正贰卿，命服金紫，承遇恩渥，盛于一时。卒，<br>年六十。<br>表微少时，克苦自立。著《九经师授谱》一卷，《春秋三传总例》二十卷。<br>子蟾，进士登第，咸通末，为尚书左丞。<br>许康佐，父审。康佐登进士第，又登宏词科。以家贫母老，求为知院官，人<br>或怪之，笑而不答。及母亡，服除，不就侯府之辟，君子始知其不择禄养亲之志<br>也，故名益重。迁侍御史，转职方员外郎，累迁至驾部郎中，充翰林侍讲学士，<br>仍赐金紫。历谏议大夫、中书舍人，皆在内庭。为户部侍郎，以疾解职。除兵部<br>侍郎，转礼部尚。卒，年七十二，赠吏部尚书。撰《九鼎记》四卷。<br>弟尧佐、元佐，尧佐子道敏，并登进士第，历官清显。<br>赞曰：积学成功，开谈辨治。儒道玄机，圣人雅旨。出必由户，行迹其轨。<br>邈有其人，光乎信史。<br><hr>
