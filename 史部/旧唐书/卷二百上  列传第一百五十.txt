<h4>《史部·旧唐书·卷二百上  列传第一百五十》<b class="x">作者：刘昫等</b></h4>
<br>○安禄山（子庆绪）高尚孙孝哲史思明（子朝义）<br>安禄山，营州柳城杂种胡人也，本无姓氏，名轧荦山。母阿史德氏，亦突厥<br>巫师，以卜为业。突厥呼斗战为轧荦山，遂以名之。少孤，随母在突厥中，将军<br>安波至兄延偃妻其母。开元初，与将军安道买男俱逃出突厥中。道买次男贞节为<br>岚州别驾，收获之。年十余岁，以与其兄及延偃相携而出，感愧之，约与思顺等<br>并为兄弟，冒姓为安。及长，解六蕃语，为互市牙郎。<br>二十年，张守珪为幽州节度，禄山盗羊事觉，守珪剥坐，欲棒杀之，大呼曰：<br>“大夫不欲灭两蕃耶？何为打杀禄山！”守珪见其肥白，壮其言而释之。令与乡<br>人史思明同捉生，行必克获，拔为偏将。常嫌其肥，以守珪威风素高，畏惧不敢<br>饱食。以骁勇闻，遂养为子。<br>二十八年，为平卢兵马使。性巧黠，人多誉之。授营州都督、平卢军使。厚<br>赂往来者，乞为好言，玄宗益信响之。天宝元年，以平卢为节度，以禄山摄中丞<br>为使。入朝奏事，玄宗益宠之。<br>三载，代裴宽为范阳节度，河北采访、平卢军等使如故。采访使张利贞常受<br>其赂；数载之后，黜陟使席建侯又言其公直无私；裴宽受代，及李林甫顺旨，并<br>言其美。数公皆信臣，玄宗意益坚不摇矣。后请为贵妃养儿，入对皆先拜太真。<br>玄宗怪而问之，对曰：“臣是蕃人，蕃人先母而后父。”玄宗大悦，遂命杨銛已<br>下并约为兄弟姊妹。<br>六载，加大夫。常令刘骆谷奏事。与王鉷俱为大夫。李林甫为相，朝臣莫<br>敢抗礼，禄山承恩深。入谒不甚罄折。林甫命王鉷，鉷趋拜谨甚，禄山悚息，<br>腰渐曲。每与语，皆揣知其情而先言之。禄山以为神明，每见林甫，虽盛冬亦汗<br>洽。林甫接以温言，中书厅引坐，以己披袍覆之，禄山欣荷，无所隐，呼为十郎。<br>骆谷奏事，先问：“十郎何言？”有好言则喜跃，若但言“大夫须好检校”，则<br>反手据床曰：“阿与，我死也！”李龟年尝敩其说，玄宗以为笑乐。<br>晚年益肥壮，腹垂过膝，重三百三十斤，每行以肩膊左右抬挽其身，方能移<br>步。至玄宗前，作胡旋舞，疾如风焉。为置第宇，穷极壮丽，以金银为篣筐笊篱<br>等。上御勤政楼，于御坐东为设一大金鸡障，前置一榻坐之，卷去其帘。十载入<br>朝，又求为河东节度，因拜之。<br>男十一人：长子庆宗，太仆卿；少子庆绪，鸿胪卿。庆宗又尚郡主。<br>禄山阴有逆谋，于范阳北筑雄武城，外示御寇，内贮兵器，积谷为保守之计，<br>战马万五千匹，牛羊称是。兼三道节度，进奏无不允。引张通儒、李庭坚、平冽、<br>李史鱼、独孤问俗在幕下，高尚掌书记，刘骆谷留居西京为耳目，安守忠、李归<br>仁、蔡希德、牛庭玠、向润客、崔乾祐、尹子奇、何千年、武令珣、能元皓、田<br>承嗣、田乾真，皆拔于行间。每月进奉生口驼马鹰犬不绝，人无聊矣。既肥大不<br>任战，前后十余度欺诱契丹，宴设酒中著莨菪子，预掘一坑，待其昏醉，斩首埋<br>之，皆不觉死，每度数十人。十一载八月，禄山并率河东等军五六万，号十五万，<br>以讨契丹。去平卢千余里，至土护真河，即北黄河也。又倍程三百里，奄至契丹<br>牙帐。属久雨，弓箭皆涨湿，将士困极，奚又夹攻之，杀伤略尽。禄山被射，折<br>其玉簪，以麾下奚小儿二十余人走上山，坠坑中，其男庆绪等扶持之。会夜，解<br>走，投平卢城。<br>杨国忠屡奏禄山必反。十二载，玄宗使中官辅璆琳觇之，得其贿赂，盛言其<br>忠。国忠又云“召必不至”，洎召之而至。十三载正月，谒于华清宫，因涕泣言：<br>“臣蕃人，不识字，陛下擢臣不次，被杨国忠欲得杀臣。”玄宗益亲厚之，遂以<br>为左仆射，却回。其月，又请为闲厩、陇右群牧等都使，奏吉温为武部侍郎、兼<br>中丞，为其副，又请知总监事。既为闲厩、群牧等使，上筋脚马，皆阴选择之，<br>夺得楼烦监牧及夺张文俨马牧。三月一日，归范阳，疾行出关，日行三四百里，<br>至范阳，人言反者，玄宗必大怒，缚送与之。十四载，玄宗又召之，托疾不至。<br>赐其子婚，令就观礼，又辞。<br>十一月，反于范阳，矫称奉恩命以兵讨逆贼杨国忠。以诸蕃马步十五万，夜<br>半行，平明食，日六十里。以高尚、严庄为谋主，孙孝哲、高邈、何千年为腹心。<br>天下承平日久，人不知战，闻其兵起，朝廷震惊。禁卫皆市井商贩之人，乃开左<br>藏库出锦帛召募。因以高仙芝、封常清等相次为大将以击之。禄山令严肃，得士<br>死力，无不一当百，遇之必败。<br>十二月，度河至陈留郡，河南节度张介然城陷死之，传首河北。陈留郭门禄<br>山男庆绪见诛庆宗榜，泣告禄山，禄山在舆中惊哭曰：“吾子何罪而杀之！”狂<br>而怒，官军之降者夹道，命交相斫焉，死者六七千人，遂入陈留郡。太守郭纳初<br>拒战，至是出降。至荥阳，太守崔无诐拒战，城陷死之。次于泥水罂子谷，将<br>军荔非守瑜蹲而射之，杀数百人，矢及禄山舆。禄山不敢过，乃取谷南而过。守<br>瑜箭尽，投河而死。东京留守李忄妻、中丞卢奕、采访使判官蒋清烧绝河阳桥。<br>禄山怒，率军大至。封常清自苑西隤墙，使伐树塞路而奔。禄山入东京，杀李<br>忄妻、卢奕、蒋清，召河南尹达奚珣，使之莅事。初，常清欲杀珣，恐应贼，<br>忄妻、奕谏止之。常清既败，唯与数骑走至陕郡，高仙芝率兵守陕城，皆弃甲西<br>走潼关，惧贼追蹑，相蹂藉而死者塞路。陕郡太守窦庭芝走投河东。贼使崔乾祐<br>守陕郡。临汝太守韦斌降于贼。<br>十五年正月，贼窃号燕国，立年圣武，达奚珣已下署为丞相，五月，南阳节<br>度鲁炅率荆、襄、黔中、岭南子弟十万余，与贼将武令珣战于叶县城北枌河，王<br>师尽没。六月，李光弼、郭子仪出土门路，大破贼众于常山郡东嘉山，河北诸郡<br>归降者十余。禄山窘急，图欲却投范阳。会哥舒翰自潼关领马步八万，与贼将崔<br>乾祐战于灵宝西，为贼覆败，翰西奔潼关，为其帐下执送于贼。关门不守，玄宗<br>幸蜀，太子收兵灵武。贼乃遣张通儒为西京留守，田乾真为京兆尹，安守忠屯兵<br>苑中。十一月，遣阿史那承庆攻陷颍川，屠之。<br>禄山以体肥，长带疮。及造逆后而眼渐昏，至是不见物。又著疽疾。俄及至<br>德二年正月朔受朝，疮甚而中罢。以疾加躁急，动用斧钺。严庄亦被捶挞，庄乃<br>日夜谋之。立庆绪于户外，庄持刀领竖李猪儿同入禄山帐内，猪儿以大刀斫其腹。<br>禄山眼无所见，床头常有一刀，及觉难作，扪床头不得，但撼幄帐大呼曰：“是<br>我家贼！”腹肠已数斗流在床上，言讫气绝。因掘床下深数尺为坑，以毡罽包其<br>尸埋之。又无哭泣之仪。庄即宣言于外，言禄山传位于晋王庆绪，尊禄山为太上<br>皇。庆绪纵乐饮酒无度，呼庄为兄，事之大小必咨之。<br>初，猪儿出契丹部落，十数岁事禄山，甚黠慧。禄山持刃尽去其势，血流数<br>升，欲死，禄山以灰火傅之，尽日而苏。因为阉人，禄山颇宠之，最见信用。禄<br>山肚大，每著衣带，三四人助之，两人抬起肚，猪儿以头戴之，始取裙裤带及系<br>腰带。玄宗宠禄山，赐华清宫汤浴，皆许猪儿等入助解著衣服。然终见刳者，猪<br>儿也。<br>庆绪，禄山第二子也。母康氏，禄山糟糠之妻。庆绪善骑射，禄山偏爱之。<br>未二十，拜鸿胪卿，兼广阳太守。初名仁执，玄宗赐名庆绪，为禄山都知兵马使。<br>严庄、高尚立为伪主。庆绪素懦弱，言词无序，庄恐众不伏，不令见人。庄为伪<br>御史大夫、冯翊郡王，以专其政。厚其军将官秩，以固其心。<br>二月，肃宗南幸凤翔郡，始知禄山死，使仆固怀恩使于回纥，结婚请兵讨逆。<br>其月，郭子仪拔河东郡，崔乾祐南遁。八月，回纥三千骑至。九月，广平王领蕃<br>汉之众收西京，走安守忠，贼之死者积如山阜。<br>十月，贼将尹子奇攻陷睢阳郡，杀张巡、姚摐等。王师乘胜至陕郡，贼惧，<br>令严庄倾其骁勇而来拒。广平王遣副元帅郭子仪等与贼战于陕西曲沃，大破之于<br>新店，逐北二十里，斩首十余万，伏尸三十里。严庄奔至东京，告庆绪，庆绪率<br>其余众奔河北，保邺郡。严庄至河内，南来归顺。贼将阿史那承庆等麾下三万余<br>人，悉奔恒、赵、范阳。从庆绪者，唯疲卒一千三百而已。伪中书令张通儒秉政，<br>改相州为成安府，署置百官。旬日之内，贼将各以众至者六万余，凶威复振。伪<br>青、齐节度能元皓独率众归顺，明年，改乾元元年，伪德州刺史王暕、贝州刺<br>史宇文宽等皆归顺，河北诸军各以城守累月，贼使蔡希德、安太清急击，复陷于<br>贼，虏之以归，脔食其肉。其下潜谋归顺者众矣，贼皆易置之，以纵屠戮，人心<br>始离。又不亲政事，缮治亭沼楼船，为长夜之饮。高尚等各不相叶。蔡希德兵最<br>锐，性刚直，张通儒谮而缢杀之，三军冤痛不为用。以崔乾祐为天下兵马使，权<br>领中外兵。乾祐性愎戾，士卒不附。<br>九月，肃宗遣郭子仪等九节度率步骑二十万攻之，以鱼朝恩为军容使。初，<br>子仪之列陈也，使善射者三千人伏于垒垣内。明日接战，子仪麾其属伪奔，庆绪<br>逐之，伏者齐发，贼党大溃。使薛嵩求救于史思明，言禅让之礼。思明先遣李归<br>仁以步卒一万、马军三千，先往滏阳以应。及至滏阳，子仪之围已固，筑城穿壕<br>各三重，楼橹之盛，古所未有。又引水以灌城下，城中水泉大上，井皆满溢。以<br>安太清代乾祐为都知兵马使。思明南攻魏州，节度使崔光远南走，思明据其城数<br>日，即乾元二年正月一日也。思明伪称燕王，立年号。<br>庆绪自十月被围至二月，城中人相食，米斗钱七万余，鼠一头直数千，马食<br>隤墙麦鞬及马粪濯而饲之。思明引众来救，三月六日，子仪等战败，遂解围而南，<br>断河阳桥以守谷水。思明领其众营于邺县南。庆绪使收子仪等营中粮，尚六七万<br>石，复与孙孝哲、乾祐谋闭门自守，议更拒思明。诸将曰“今日安可更背史王乎！”<br>张通儒、高尚、平冽谓庆绪曰：“史王远来，臣等皆合迎谢。”对曰：“任公暂<br>往见思明。”思明与之涕泗，厚其礼，复命归城。经三日，庆绪不至。思明密召<br>安太清令诱之。庆绪不获已，以三百骑诣思明。思明引入，令三军擐甲执兵待之。<br>及诸弟领至于庭，再拜稽首曰：“臣不克负荷，弃失两都，久陷重围，不意大王<br>以太上皇故，将兵远救。”思明曰：“弃失两都，用兵不利，亦何事也！尔为人<br>子，杀汝父以求位，庸非大逆乎？吾为太上皇讨贼。”即牵出，并其四弟及高尚、<br>孙孝哲、崔乾祐，皆缢杀之。<br>禄山父子僣逆三年而灭。初王师之围相州也，意朝夕屠陷，唯术士桑道茂曰：<br>“三月六日，西师必散，此城无忧。”卒如其言。<br>高尚，幽州雍奴人也，本名不危。母老，乞食于人，尚周游不归侍养。寓居<br>河朔县界，与令狐潮邻里，通其婢，生一女，遂收之。尚颇笃学，赡文词。尝叹<br>息谓汝南周铣曰：“高不危宁当举事而死，终不能咬草根以求活耳！”县尉有姓<br>高者，以其宗盟，引置门下，遂以尚入籍为兄弟。李齐物为怀州刺史，举高尚不<br>仕，送京师，并助钱三万。齐物寓书于中官将军吴怀实以托之。怀实引见高力士，<br>置宾馆中，令与男丞相锡为学，无问家事，一以委之。无何，令妻父吕令皓特表<br>荐之。<br>天宝元年，拜左领军仓曹参军同正员。六载，安禄山奏为平卢掌书记，出入<br>禄山卧内。禄山肥多睡，尚执笔在旁或通宵焉，由是浸亲厚之。遂与禄山解图谶，<br>劝其反。<br>天宝十一年，禄山表为屯田员外郎。及随禄山寇陷东京，伪授中书侍郎。伪<br>赦书制敕多出其手。始，尚与严庄、孙孝哲计画，白禄山以为事必成。及颜杲卿<br>杀李钦凑于土门，扬声言荣王琬、哥舒翰二十万众徇河北，十七郡皆归顺。颜真<br>卿破袁知奉三万众于堂邑，贺兰进明再拔信都，李光弼、郭子仪继收常山、赵郡，<br>河北路绝者再。河南诸郡皆有防御，潼关有哥舒翰之师。禄山大惧，怒尚等曰：<br>“汝元向我道万全，必无所畏。今四边若此，赖郑、汴数州尚存，向西至关，一<br>步不通，河北并已无矣，万全何在？更不须见我。”尚等遂数日不得见禄山，忧<br>闷不知所为。<br>会田乾真自潼关至，晓谕禄山曰：“自古帝王，皆有胜败，然后成大事，岂<br>有一举而得之者乎！今四边兵马虽多，皆非精锐，岂我之比。纵事不成，收取数<br>万众，横行天下，为一盗跖，亦十年五岁矣，岂有人能制我耶！尚、庄等皆佐命<br>元勋，何得隔绝不与相见，令其忧惧？只此数人，岂不能为患乎？外间闻之，必<br>心摇动。”禄山喜曰：“阿浩，非汝谁能开豁我心里事，今无忧矣！为之奈何？”<br>乾真曰：“不如唤取慰劳之。”遂召尚等饮宴作乐，禄山自唱歌以送酒，待之如<br>初。阿浩，乾真小字也。及庆绪至相州，伪授侍中。<br>孙孝哲，契丹人也。母为禄山所通，因得狎近。及禄山僣逆，伪授殿中监、<br>闲厩使，封王。孝哲尤用事，亚于严庄。裘马华侈，颇事豪贵，每食皆备珍馔。<br>性残忍，果于杀戮，闻者畏之。禄山使孝哲与张通儒同守西京，妃王宗枝皆罹其<br>酷。与严庄争权不睦。及禄山死，夺其使，以邓季阳代之。庆绪之奔，庄惧为所<br>图，因而来奔。<br>史思明，本名窣干。营州宁夷州突厥杂种胡人也。姿瘦，少须发，鸢肩伛背，<br>钦目侧鼻。性急躁。与安禄山同乡里，先禄山一日生，思明除日生，禄山岁日生。<br>及长，相善，俱以骁勇闻。初事特进乌知义，每令骑觇贼，必生擒以归。又解六<br>蕃语，与禄山同为互市郎。张守珪为幽州节度，奏为折冲。天宝初，频立战功，<br>至将军，知平卢军事。尝入奏，玄宗赐坐，与语，甚奇之。问其年，曰“四十矣”。<br>玄宗抚其背曰：“卿贵在后，勉之。”迁大将军、北平太守。十一载，禄山奏授<br>平卢节度都知兵马使。<br>十四载，安禄山反，命思明讨饶阳等诸郡，陷之。十五载正月六日，思明与<br>蔡希德围颜杲卿于常山，九日拔之。又围饶阳，二十九日不能拔。李光弼出土门，<br>拔常山郡，思明解围而拒光弼。光弼列兵于城南，相持累月。光弼草尽，使精卒<br>以车数乘于旁县取草，辄被击之，其后率十匹唯共得两束草，至剉蒿荐以饲之。<br>初，禄山以贾循为范阳留后，谋归顺，为副留守向润客所杀，以思明代之。又以<br>征战在外，令向润客代其任。四月，朔方节度郭子仪以朔方蕃、汉二万人自土门<br>而至常山，军威遂振，南拔赵郡，思明退保博陵。五月十日，子仪、光弼击之，<br>败思明于沙河上。又攻之，思明以骑卒奔嘉山，光弼击之，思明大败，走入博陵<br>郡。光弼围之，城几拔。属潼关失守，肃宗理兵于朔方，使中官邢廷恩追朔方、<br>河东兵马。光弼入土门，思明随后徼击之。已而回军并行击刘正臣，正臣易之。<br>初不设备，遂弃军保北平，正臣妻子及军资二千乘尽没。<br>思明将卒颇精锐，皆平卢战士，南拔常山、赵郡。又攻河间，为尹子奇所围，<br>已四十余日。颜真卿使和琳以一万二千人、马百匹以救之，至河间二十余里，北<br>风劲烈，鼓声不相闻，贼纵击之，擒和琳以至城下。思明既全，合势，贼军益盛。<br>李奂为贼所擒，送东京。又攻景城，擒李暐，暐投河而死。遂使康没野波攻平原。<br>真卿觉之，兵马既尽，渡河而南。攻清河，粮尽城陷，擒太守王怀忠以献禄山。<br>将军庄嗣贤围乌承恩于信都。承恩母、妻先为安禄山所获，思明获其男从则，使<br>谕承恩，承恩遂降，思明与之把臂饮酒。饶阳陷，李系投火死。河北悉陷。尹子<br>奇以五万众渡河至青州，欲便向江、淮。会回纥二千骑奄至范阳，范阳闭门二日，<br>然后向太原，子奇行千里以救之。二年正月，思明以蔡希德合范阳、上党兵马十<br>万，围李光弼于太原。光弼使为地道，至贼阵前。骁贼方戏弄城中人，地道中人<br>出擒之。敌以为神，呼为“地藏菩萨”。思明留十月，会安禄山死，庆绪令归范<br>阳，希德留百余日，皆不能拔而归。自禄山陷两京，常以骆驼运两京御府珍宝于<br>范阳，不知纪极。由是恣其逆谋。思明转骄，不用庆绪之命。<br>安庆绪为王师所败，投邺郡，其下蕃、汉兵三万人，初不知所从，思明击杀<br>三千人，然后降之。<br>庆绪使阿史那承庆、安守忠征兵于思明，且欲图之。判官耿仁智，忠谋之士，<br>谓思明曰：“大夫崇重，人不敢言，仁智请一言而死。”思明曰：“试言之。”<br>对曰：“大夫久事禄山，禄山兵权若此，谁敢不服！如大夫比者，逼于凶威耳，<br>固亦无罪。今闻孝感皇帝聪明勇智，有少康、周宣之略，大夫发使输诚，必开怀<br>见纳，此转祸为福之上策也。”思明曰：“善。”承庆等以五千骑至范阳，思明<br>悉众介胄以逆之。众且数万，去之一里，使谓之曰：“相公及王远至，将士等不<br>胜喜跃。此皆边兵怯懦，颇惧相公之来，莫敢进也。请弛弓以安之。”从之。思<br>明遂以承庆、守忠入内厅，饮乐之。别令诸将于其所分收其甲仗。其诸郡兵皆给<br>粮，恣归之，欲留者分隶诸营。遂拘承庆，斩守忠、李立节之首。李光弼使衙官<br>敬俛招之。遂令衙官窦子昂奉表，以所管兵众八万人，及以伪河东节度高秀岩<br>来降。肃宗大悦，封归义王、范阳长史、御史大夫、河北节度使，朝义已下并为<br>列卿，秀岩云中太守，以其男如岳等七人为大官。使内侍李思敬、将军乌承恩宣<br>慰使，令讨残贼。<br>明年，改乾元元年，四月，肃宗使乌承恩为副使，候伺其过而杀之。初，承<br>恩父知义为节度，思明常事知义，亦有开奖之恩，以此李光弼冀其无疑，因谋杀<br>之。承恩至范阳，数漏其情，夜取妇人衣衣之，诣诸将家，以翻动之意谕之。诸<br>将以白思明，甚惧，无以为验。有顷，承恩与思敬从上京来，宣恩命毕，将归私<br>第。思明留承恩且于馆中，明当有所议。已令帏其所寝之床，伏二人于其下。承<br>恩有小男，先留范阳，思明令省其父。夜后，私于其子曰：“吾受命除此逆，明<br>便授吾节度矣！”床下二人叫呼而出，以告思明。思明令执之，搜其衣曩，得朝<br>廷所与阿史那承庆铁券及光弼与承恩之牒，云：“承庆事了，即付铁券；不了，<br>不可付之。”又得簿书数百纸，皆载先所从反军将名。思明语之曰：“我何负于<br>汝而至是耶？”承恩称：“死罪，此太尉光弼之谋也！”思明集军将官吏百姓，<br>西向大哭曰：“臣以十三州之地、十万众之兵降国家，赤心不负陛下，何至杀臣！”<br>因搒杀承恩父子，囚李思敬，遣使表其事。朝廷又令中使慰谕云：“国家与光弼<br>无此事，乃承恩所为，杀之善也。”<br>又有使从京至，执三司议罪人状。思明曰：“陈希烈已下，皆重臣，上皇弃<br>之幸蜀，既收复天下，此辈当慰劳之。今尚见杀，况我本从禄山反乎！”诸将皆<br>云：“乌承恩之前事，情状可知，光弼尚在，忧不细也。大夫何不取诸将状以诛<br>光弼，以谢河北百姓！主上若不惜光弼，为大夫诛之，大夫乃安；不然，为患未<br>已。”思明曰：“公等言是。”乃令耿仁智、张不矜修表：“请诛光弼以谢河北。<br>若不从臣请，臣则自领兵往太原诛光弼。”不矜初以表示思明，及封入函，耿仁<br>智尽削去之。写表者密告思明，思明大怒，执二人于庭曰：“汝等何得负我？”<br>命斩之。仁智事思明颇久，意欲活之，却令召入，谓之曰：“我任使汝向三十年，<br>今日之事，我不负汝。”仁智大呼曰：“人生固有一死，须存忠节。今大夫纳邪<br>说，为反逆之计，纵延旬月，不如早死，请速加斧钺！”思明大怒，乱捶杀之，<br>脑流于地。<br>十月，郭子仪领九节度围相州，安庆绪偷道求救于思明，思明惧军威之盛，<br>不敢进。十二月，萧华以魏州归顺，诏遣崔光远替之。思明击而拔其城，光远脱<br>身南渡。思明于魏州杀三万人，平地流血数日，既乾元二年正月一日也。思明于<br>魏州北设坛，僣称为大圣燕王，以周贽为行军司马。三月，引众救相州，官军败<br>而引退。思明召庆绪等杀之，并有其众。四月，僣称大号，以周贽为相，以范阳<br>为燕京。九月，寇汴州，节度使许叔冀合于思明，思明益振。又陷洛阳，与太尉<br>光弼相拒。思明恣行凶暴，下无聊矣！<br>上元二年，潜遣人反说官军曰：“洛中将士，皆幽、朔人，咸思归。”鱼朝<br>恩以为然，告光弼及诸节度仆固怀恩、卫伯玉等：“可速出兵以讨残贼。”光弼<br>等然之，乃出师两道齐进。次榆林，贼委物伪遁，将士等不复设备，皆入城虏掠。<br>贼伏兵在北邙山下，因大下，士卒咸弃甲奔散。鱼朝恩、卫伯玉退保陕州，光弼、<br>怀恩弃河阳城，退居闻喜。步兵散死者数千人，军资器械尽为贼所有，河阳、怀<br>州尽陷于贼。<br>思明至陕州，为官军所拒于姜子坂，战不利，退归永宁。筑三角城，约一日<br>内毕，以贮军粮。朝义筑城毕，未泥，思明至，诟之。对曰：“缘兵士疲乏，暂<br>歇耳！”又怒曰：“汝惜部下兵，违我处分。”令随身数十人立马看泥，斯须而<br>毕。又曰：“待收陕州，斩却此贼。”朝义大惧。思明居驿，朝义在店中，思明<br>令腹心曹将军总中军兵严卫，朝义将骆悦并许叔冀男季常等言：“主上欲害王，<br>悦与王死无日矣！”因言：“废兴之事，古来有之，欲唤取曹将军举大事，可乎？”<br>朝义回面不应。悦曰：“若不应，悦等即归李家，王亦不全矣！”朝义然之，令<br>许季常命曹将军至。悦等告之，不敢拒。其夜，思明梦而惊悟，据床惆怅。每好<br>伶人，寝食置左右，以其残忍，皆恨之。及此，问其故，曰：“吾向梦见水中沙<br>上群鹿渡水而至，鹿死水乾。”言毕如厕。伶人相谓曰：“鹿者，禄也；水者，<br>命也。胡禄命俱尽矣！”骆悦入，问思明所在，未及对，杀数人，因指在厕。思<br>明觉变，逾墙出，至马槽，鞴马骑之。悦等至，令傔人周子俊射，中其臂，<br>落马。曰：“是何事？”悦等告以怀王。思明曰：“我朝来语错，今有此事。然<br>汝杀我太疾，何不待我收长安？终事不成矣！”因急呼怀王者三，曰：“莫杀我！”<br>却骂曹将军曰：“这胡误我，这胡误我！”悦遂令心腹擒思明赴柳泉驿，曰：<br>“事已成矣！”朝义曰：“莫惊圣人否？莫损圣人否？”悦曰：“无有。”时周<br>贽、许叔冀统后军在福昌，朝义令许季常往告之。贽闻，惊欲仰倒。朝义却领兵<br>回，贽等来迎，因杀贽。思明至柳泉驿，缢杀之。朝义便僣伪位。<br>朝义，思明孽子也。宽厚，人附之，使人往范阳，杀伪太子朝英等。伪留守<br>张通儒觉之，战于城中。数日，死者数千人，始斩之。时洛阳四面数百里，人相<br>食，州县为墟。诸节度使皆禄山旧将，与思明等夷，朝义征召不至。<br>宝应元年十月，遣元帅雍王领河东朔方诸节度、回纥兵马赴陕。仆固怀恩与<br>回纥左杀为先锋，鱼朝恩、郭英乂为后殿，自渑池入；李抱玉自河阳入；副元帅<br>李光弼自陈留入；雍王留陕州。二十九日，与朝义战于邙山之下。逆贼败绩，走<br>渡河，斩首万六千，生擒四千六百，降三万二千人，器械不可胜数。朝义走投汴<br>州，汴州伪将张献诚拒之，乃渡河北投幽州。二年正月，贼伪范阳节度李怀仙于<br>莫州生擒之，送款来降，枭首至阙下。又以伪官以城降者恒州刺史、成德军节度<br>张忠志为礼部尚书，馀如故。赵州刺史卢淑、定州程元胜、徐州刘如伶、相州节<br>度薛嵩、幽州李怀仙、郑州田承嗣并加封爵，领旧职。<br>思明乾元二年僣号，至朝义宝应元年灭，凡四年。<br><hr>
