<h4>《史部·旧唐书·卷一百八十九上  列传第一百三十九》<b class="x">作者：刘昫等</b></h4>
<br>◎儒学上<br>○徐文远陆德明曹宪（许淹李善公孙罗附）欧阳询（子通）<br>朱子奢张士衡贾公彦（李玄植附）张后胤盖文达（宗人文懿）<br>谷那律萧德言许叔牙（子子儒）敬播刘伯庄（子之宏）秦景通<br>罗道琮<br>古称儒学家者流，本出于司徒之官，可以正君臣，明贵贱，美教化，移风俗，<br>莫若于此焉。故前古哲王，咸用儒术之士；汉家宰相，无不精通一经。朝廷若有<br>疑事，皆引经决定，由是人识礼教，理致升平。近代重文轻儒，或参以法律，儒<br>道既丧，淳风大衰，故近理国多劣于前古。自隋氏道消，海内版荡，彝伦攸篸，<br>戎马生郊，先代之旧章，往圣之遗训，扫地尽矣！<br>及高祖建义太原，初定京邑，虽得之马上，而颇好儒臣。以义宁三年五月，<br>初令国子学置生七十二员，取三品已上子孙；太学置生一百四十员，取五品已上<br>子孙；四门学生一百三十员，取七品已上子孙。上郡学置生六十员，中郡五十员，<br>下郡四十员。上县学并四十员，中县三十员，下县二十员。武德元年，诏皇族子<br>孙及功臣子弟，于秘书外省别立小学。二年，诏曰：<br>盛德必祀，义存方策，达人命世，流庆后昆。建国君人，弘风阐教，崇贤彰<br>善，莫尚于兹。自八卦初陈，九畴攸叙，徽章互垂，节文不备。爰始姬旦，匡翊<br>周邦，创设礼经，尤明典宪。启生人之耳目，穷法度之本源，化起《二南》，业<br>隆八百；丰功茂德，冠于终古。暨乎王道既衰，颂声不作，诸侯力争，礼乐陵迟。<br>粤若宣父，天资睿哲；经纶齐、鲁之内，揖让洙、泗之间；综理遗文，弘宣旧制。<br>四科之教，历代不刊；三千之文，风流无歇。<br>惟兹二圣，道著群生，守祀不修，明褒尚阙。朕君临区宇，兴化崇儒，永言<br>先达，情深绍嗣。宜令有司于国子学立周公、孔子庙各一所，四时致祭。仍博求<br>其后，具以名闻，详考所宜，当加爵土。是以学者慕向，儒教聿兴。<br>至三年，太宗讨平东夏，海内无事，乃锐意经籍，于秦府开文学馆。广引文<br>学之士，下诏以府属杜如晦等十八人为学士，给五品珍膳，分为三番更直，宿于<br>阁下。<br>及即位，又于正殿之左，置弘文学馆，精选天下文儒之士虞世南、褚亮、姚<br>思廉等，各以本官兼署学士，令更日宿直。听朝之暇，引入内殿，讲论经义，商<br>略政事，或至夜分乃罢。又召勋贤三品已上子孙，为弘文馆学士。<br>贞观二年，停以周公为先圣，始立孔子庙堂于国学，以宣父为先圣，颜子为<br>先师。大征天下儒士，以为学官。数幸国学，令祭酒、博士讲论。毕，赐以束帛。<br>学生能通一大经已上，咸得署吏。又于国学增筑学舍一千二百间，太学、四门博<br>士亦增置生员，其书算合置博士、学生，以备艺文，凡三千二百六十员。其玄武<br>门屯营飞骑，亦给博士，授以经业；有能通经者，听之贡举。是时四方儒士，多<br>抱负典籍，云会京师。俄而高丽及百济、新罗、高昌、吐蕃等诸国酋长，亦遣子<br>弟请入于国学之内。鼓箧而升讲筵者，八千余人。济济洋洋焉，儒学之盛，古昔<br>未之有也。<br>太宗又以经籍去圣久远，文字多讹谬，诏前中书侍郎颜师古考定《五经》，<br>颁于天下，命学者习焉。又以儒学多门，章句繁杂，诏国子祭酒孔颖达与诸儒撰<br>定《五经》义疏，凡一百七十卷，名曰《五经正义》，令天下传习。<br>十四年，诏曰：“梁皇侃、褚仲都，周熊安生、沈重，陈沈文阿、周弘正、<br>张讥，隋何妥、刘炫等，并前代名儒，经术可纪。加以所在学徒，多行其疏，宜<br>加优异，以劝后生。可访其子孙见在者，录名奏闻，当加引擢。”<br>二十一年，又诏曰：“左丘明、卜子夏、公羊高、谷梁赤、伏胜、高堂生、<br>戴圣、毛苌、孔安国、刘向、郑众、杜子春、马融、卢植、郑玄、服虔、何休、<br>王肃、王弼、杜元凯、范宁等二十一人，并用其书，垂于国胄。既行其道，理合<br>褒崇。自今有事太学，可与颜子俱配享孔子庙堂。”其尊重儒道如此。<br>高宗嗣位，政教渐衰，薄于儒术，尤重文吏。于是醇醲日去，毕竞日彰，犹<br>火销膏而莫之觉也。及则天称制，以权道临下，不吝官爵，取悦当时。其国子祭<br>酒，多授诸王及驸马都尉，准贞观旧事。祭酒孔颖达等赴上日，皆讲《五经》题。<br>至是，诸王与驸马赴上，唯判祥瑞按三道而已。至于博士、助教，唯有学官之名，<br>多非儒雅之实。是时复将亲祠明堂及南郊，又拜洛，封嵩岳，将取弘文国子生充<br>齐郎行事，皆令出身放选，前后不可胜数。因是生徒不复以经学为意，唯苟希侥<br>幸。二十年间，学校顿时隳废矣。<br>玄宗在东宫，亲幸太学，大开讲论，学官生徒，各赐束帛。及即位，数诏州<br>县及百官荐举经通之士。又置集贤院，招集学者校选，募儒士及博涉著实之流。<br>以为《儒学篇》。<br>徐文远，洛州偃师人，陈司空孝嗣玄孙，其先自东海徙家焉。父彻，梁秘书<br>郎，尚元帝女安昌公主而生文远。属江陵陷，被虏于长安，家贫无以自给。其兄<br>休，鬻书为事，文远日阅书于肆，博览《五经》，尤精《春秋左氏传》。时有大<br>儒沈重讲于太学，听者常千余人。文远就质问，数日便去。或问曰：“何辞去之<br>速？”答曰：“观其所说，悉是纸上语耳，仆皆先已诵得之。至于奥赜之境，翻<br>似未见。”有以其言告重者，重呼与议论，十余反，重甚叹服之。<br>文远方正纯厚，有儒者风。窦威、杨玄感、李密皆从其受学。开皇中，累迁<br>太学博士。诏令往并州，为汉王谅讲《孝经》、《礼记》。及谅反，除名。大业<br>初，礼部侍郎许善心举文远与包恺、褚徽、陆德明、鲁达为学官，遂擢授文远国<br>子博士，恺等并为太学博士。时人称文远之《左氏》、褚徽之《礼》、鲁达之<br>《诗》、陆德明之《易》，皆为一时之最。文远所讲释，多立新义，先儒异论，<br>皆定其是非，然后诘驳诸家，又出己意，博而且辨，听者忘倦。<br>后越王侗署为国子祭酒。时洛阳饥馑，文远出城樵采，为李密军所执。密令<br>文远南面坐，备弟子礼北面拜之。文远曰：“老夫畴昔之日，幸以先王之道，仰<br>授将军。时经兴替，倏焉已久。今将军属风云之际，为义众所归，权镇万物，威<br>加四海，犹能屈体弘尊师之义，此将军之德也，老夫之幸也！既荷兹厚礼，安不<br>尽言乎！但未审将军意耳！欲为伊、霍继绝扶倾，虽迟暮，犹愿尽力；若为莽、<br>卓乘危迫险，则老夫耄矣，无能为也。”密顿首曰：“昨奉朝命，垂拜上公，冀<br>竭庸虚，匡奉国难。所以未朝见者，不测城内人情。且欲先征化及，报复冤耻，<br>立功赎罪，然后凯旋，入拜天阙。此密之本意，惟先生教之。”文远曰：“将军<br>名臣之子，累显忠节，前受误于玄感，遂乃暂坠家声。行迷未远，而回车复路，<br>终于忠孝，用康家国，天下之人，是所望于将军也。”密又顿首曰：“敬闻命矣，<br>请奉以周旋。”<br>及征化及还，而王世充已杀元文都等，权兵专制。密又问计于文远，答曰：<br>“王世充亦门人也，颇得识之。是人残忍，意又褊促，既乘此势，必有异图。将<br>军前计为不谐矣，非破王世充，不可朝觐。”密曰：“尝谓先生儒者，不学军旅<br>之事，今筹大计，殊有明略。”<br>及密败，复入东都，王世充给其廪食，而文远尽敬，见之先拜。或问曰：<br>“闻君踞见李密，而敬王公，何也？”答曰：“李密，君子也，能受郦生之揖；<br>王公，小人也，有杀故人之义。相时而动，岂不然欤！”后王世充僣号，复以为<br>国子博士。因出樵采，为罗士信获之，送于京师，复授国子博士。<br>武德六年，高祖幸国学，观释奠，遣文远发《春秋》题，诸儒设难蜂起，随<br>方占对，皆莫能屈。封东莞县男。年七十四，卒官。撰《左传音》三卷、《义疏》<br>六十卷。孙有功，自有传。<br>陆德明，苏州吴人也。初受学于周弘正，善言玄理。陈大建中，太子征四方<br>名儒，讲于承先殿。德明年始弱冠，往参焉。国子祭酒徐克开讲，恃贵纵辨，众<br>莫敢当；德明独与抗对，合朝赏叹。解褐始兴王国左常侍，迁国子助教。陈亡，<br>归乡里。隋炀帝嗣位，以为秘书学士。大业中，广召经明之士，四方至者甚众。<br>遣德明与鲁达、孔褒俱会门下省，共相交难，无出其右者。授国子助教。王世充<br>僣号，封其子为汉王，署德明为师，就其家，将行束脩之礼。德明耻之，因服巴<br>豆散，卧东壁下。王世充子入，跪床前，对之遗痢，竟不与语。遂移病于成皋，<br>杜绝人事。<br>王世充平，太宗征为秦府文学馆学士，命中山王承乾从其受业。寻补太学博<br>士。后高祖亲临释奠，时徐文远讲《孝经》，沙门惠乘讲《波若经》，道士刘进<br>喜讲《老子》，德明难此三人，各因宗指，随端立义，众皆为之屈。高祖善之，<br>赐帛五十匹。<br>贞观初，拜国子博士，封吴县男。寻卒。撰《经典释文》三十卷、《老子疏》<br>十五卷、《易疏》二十卷，并行于世。太宗后尝阅德明《经典释文》，甚嘉之，<br>赐其家束帛二百段。<br>子敦信，龙朔中官至左侍极，同东西台三品。<br>曹宪，扬州江都人也。仕隋为秘书学士。每聚徒教授，诸生数百人。当时公<br>卿已下，亦多从之受业。宪又精诸家文字之书，自汉代杜林、卫宏之后，古文泯<br>绝，由宪，此学复兴。<br>大业中，炀帝令与诸学者撰《桂苑珠丛》一百卷，时人称其该博。宪又训注<br>张揖所撰《博雅》，分为十卷，炀帝令藏于秘阁。<br>贞观中，扬州长史李袭誉表荐之，太宗征为弘文馆学士。以年老不仕，乃遣<br>使就家拜朝散大夫，学者荣之。<br>太宗又尝读书有难字，字书所阙者，录以问宪，宪皆为之音训及引证明白，<br>太宗甚奇之。年一百五岁卒。所撰《文选音义》，甚为当时所重。初，江、淮间<br>为《文选》学者，本之于宪，又有许淹、李善、公孙罗复相继以《文选》教授，<br>由是其学大兴于代。<br>许淹者，润州句容人也。少出家为僧，后又还俗。博物洽闻，尤精诂训。撰<br>《文选音》十卷。<br>李善者，扬州江都人。方雅清劲，有士君子之风。明庆中，累补太子内率府<br>录事参军、崇贤馆直学士，兼沛王侍读。尝注解《文选》，分为六十卷，表上之。<br>赐绢一百二十匹，诏藏于秘阁。除潞王府记室参军，转秘书郎。乾封中，出为经<br>城令。坐与贺兰敏之周密，配流姚州。后遇赦得还，以教授为业，诸生多自远方<br>而至。又撰《汉书辩惑》三十卷。载初元年卒。子邕，亦知名。<br>公孙罗，江都人也。历沛王府参军，无锡县丞。撰《文选音义》十卷，行于<br>代。<br>欧阳询，潭州临湘人，陈大司空頠之孙也。父纥，陈广州刺史，以谋反诛。<br>询当从坐，仅而获免。陈尚书令江总与纥有旧，收养之，教以书计。虽貌甚寝陋，<br>而聪悟绝伦，读书即数行俱下，博览经史，尤精《三史》。仕隋为太常博士。高<br>祖微时，引为宾客。及即位，累迁给事中。<br>询初学王羲之书，后更渐变其体，笔力险劲，为一时之绝。人得其尺牍文字，<br>咸以为楷范焉。高丽甚重其书，尝遣使求之。高祖叹曰：“不意询之书名，远播<br>夷狄，彼观其迹，固谓其形魁梧耶！”<br>武德七年，诏与裴矩、陈叔达撰《艺文类聚》一百卷。奏之，赐帛二百段。<br>贞观初，官至太子率更令、弘文馆学士，封渤海县男。年八十余卒。<br>子通，少孤，母徐氏教其父书。每遗通钱，绐云：“质汝父书迹之直。”通<br>慕名甚锐，昼夜精力无倦，遂亚于询。仪凤中，累迁中书舍人。丁母忧，居丧过<br>礼。起复本官，每入朝，必徒跣至皇城门外。直宿在省，则席地藉藁。非公事不<br>言，亦未尝启齿。归家必衣縗绖，号恸无恒。自武德已来，起复后而能哀戚合礼<br>者，无与通比。年凶未葬，四年居庐不释服，家人冬月密以毡絮置所眠席下，通<br>觉，大怒，遽令彻之。<br>五迁，垂拱中至殿中监，赐爵渤海子。天授元年，封夏官尚书。二年，转司<br>礼卿，判纳言事。为相月余，会凤阁舍人张嘉福等请立武承嗣为皇太子，通与岑<br>长倩固执以为不可，遂忤诸武意，为酷吏所陷，被诛。神龙初，追复官爵。<br>朱子奢，苏州吴人也。少从乡人顾彪习《春秋左氏传》，后博观子史，善属<br>文。隋大业中，直秘书学士。及天下大乱，辞职归乡里，寻附于杜伏威。武德四<br>年，随伏威入朝，授国子助教。贞观初，高丽、百济同伐新罗，连兵数年不解，<br>新罗遣使告急。乃假子奢员外散骑侍郎充使，喻可以释三国之憾，雅有仪观，东<br>夷大钦敬之，三国王皆上表谢罪，赐遣甚厚。<br>初，子奢之出使也，太宗谓曰：“海夷颇重学问，卿为大国使，必勿藉其束<br>脩，为之讲说。使还称旨，当以中书舍人待卿。”子奢至其国，欲悦夷虏之情，<br>遂为发《春秋左传》题，又纳其美女之赠。使还，太宗责其违旨，犹惜其才，不<br>至深谴，令散官直国子学。转谏议大夫、弘文馆学士，迁国子司业，仍为学士。<br>子奢风流蕴藉，颇滑稽，又辅之以文义，由是数蒙宴遇，或使论难于前。十<br>五年卒。<br>张士衡，瀛州乐寿人也。父之庆，齐国子助教。士衡九岁丧母，哀慕过礼。<br>父友齐国博士刘轨思见之，每为掩泣。谓其父曰：“昔伯饶号‘张曾子’，亦岂<br>能远过！吾闻君子不亲教，当为成就之。”及长，轨思授以《毛诗》、《周礼》，<br>又从熊安生及刘焯受《礼记》，皆精究大义。此后遍讲《五经》，尤攻《三礼》。<br>仕隋为余杭令，后以年老归乡里。<br>贞观中，幽州都督、燕王灵夔备玄纁束帛之礼，就家迎聘，北面师之。庶人<br>承乾在东宫，又加旌命。及至洛阳宫谒见，太宗延之升殿，赐食，擢授朝散大夫、<br>崇贤馆学士。承乾见之，问以齐氏灭亡之由绪，对曰：“齐后主悖虐无度，昵近<br>小人。至如高阿那瑰、骆提婆、韩长鸾等，皆奴仆下才，凶险无赖，是信是使，<br>以为心腹。诛害忠良，疏忌骨肉。穷极奢靡，剥丧黎元。所以周师临郊，人莫为<br>用，以至覆灭，实此之由。”承乾又问曰：“布施营功德，有果报不？”对曰：<br>“事佛在于清净无欲，仁恕为心。如其贪婪无厌，骄虐是务，虽复倾财事佛，无<br>救目前之祸。且善恶之报，若影随形，此是儒书之言，岂徒佛经所说。是为人君<br>父，当须仁慈；为人臣子，宜尽忠孝。仁慈忠孝，则福祚攸永；如或反此，则殃<br>祸斯及。此理昭然，愿殿下勿为忧虑。”及承乾废黜，敕给乘传，令归本乡。十<br>九年卒。<br>士衡既礼学为优，当时受其业擅名于时者，唯贾公彦为最焉。<br>贾公彦，洺州永年人。永徽中，官至太学博士。撰《周礼义疏》五十卷、<br>《仪礼义疏》四十卷。<br>子大隐，官至礼部侍郎。<br>时有赵州李玄植，又受《三礼》于公彦，撰《三礼音义》行于代。玄植兼习<br>《春秋左氏传》于王德韶，受《毛诗》于齐威，博涉汉史及老、庄诸子之说。贞<br>观中，累迁太子文学、弘文馆直学士。高宗时，屡被召见。与道士、沙门在御前<br>讲说经义，玄植辨论甚美，申规讽，帝深礼之。后坐事左迁汜水令，卒官。<br>张后胤，苏州昆山人也。父中，有儒学，隋汉王谅出牧并州，引为博士。后<br>胤从父在并州，以学行见称。时高祖镇太原，引居宾馆。太宗就受《春秋左氏传》。<br>武德中，累除燕王谘议参军。<br>贞观中，后胤上言：“陛下昔在太原，问臣：‘隋氏运终，何族当得天下？’<br>臣奉对：‘李姓必得。公家德业，天下系心，若于此首谋，长驱关右，以图帝业，<br>孰不幸赖！’此实微臣早识天命。”太宗曰：“此事并记之耳。”因诏入赐宴，<br>言及平昔，从容谓曰：“今弟子何如？”后胤对曰：“昔孔子领徒三千，达者无<br>子男之位。臣翼赞一人，为万乘主，计臣功逾于先圣。”太宗甚悦，赐良马五匹，<br>拜燕王府司马。迁国子祭酒，转散骑常侍。<br>永徽初，请致仕，加金紫光禄大夫，给赐并同职事。卒，赠礼部侍郎，陪葬<br>昭陵。<br>盖文达，冀州信都人也。博涉经史，尤明《三传》。性方雅，美须貌，有士<br>君子之风。刺史窦抗尝广集儒生，令相问难，其大儒刘焯、刘轨思、孔颖达咸在<br>坐，文达亦参焉。既论难，皆出诸儒意表，抗大奇之，问曰：“盖生就谁受学？”<br>刘焯对曰：“此生岐嶷，出自天然。以多问寡，焯为师首。”抗曰：“可谓冰生<br>于水而寒于水也。”<br>武德中，累授国子助教。太宗在藩，召为文学馆直学士。贞观十年，迁谏议<br>大夫，兼弘文馆学士。十三年，除国子司业。俄拜蜀王师，以王有罪，坐免。十<br>八年，授崇贤馆学士。寻卒。其宗人文懿，亦以儒业知名，当时称为“二盖”焉。<br>文懿者，贝州宋城人也。武德初，历国子助教。时高祖别于秘书省置学，教<br>授王公之子，时以文懿为博士。文懿尝开讲《毛诗》，发题，公卿咸萃，更相问<br>难，文懿发扬风雅，甚得诗人之致。贞观中，卒于国子博士。<br>谷那律，魏州昌乐人也。贞观中，累补国子博士。黄门侍郎褚遂良称为“九<br>经库”。寻迁谏议大夫，兼弘文馆学士。尝从太宗出猎，在途遇雨，因问：“油<br>衣若为得不漏？”那律曰：“能以瓦为之，必不漏矣。”意欲太宗不为畋猎。太<br>宗悦，赐帛二百段。永徽初，卒官。<br>萧德言，雍州长安人，齐尚书左仆射思话玄孙也。本兰陵人，陈亡，徙关中。<br>祖介，梁侍中、都官尚书。父引，陈吏部侍郎。并有名于时。德言博涉经史，尤<br>精《春秋左氏传》，好属文。贞观中，除著作郎，兼弘文馆学士。<br>德言晚年尤笃志于学，自昼达夜，略无休倦。每欲开《五经》，必束带盥濯，<br>危坐对之。妻子候间请曰：“终日如是，无乃劳乎？”德言曰：“敬先圣之言，<br>岂惮如此！”时高宗为晋王，诏德言授经讲业。及升春宫，仍兼侍读。寻以年老，<br>请致仕，太宗不许。又遗之书曰：<br>朕历观前代，详览儒林，至于颜、闵之才，不终其寿；游、夏之德，不逮其<br>学。惟卿幼挺珪璋，早标美誉。下帷闭户，包括《六经》；映雪聚萤，牢笼百氏。<br>自隋季版荡，阇序无闻，儒道坠泥涂，《诗书》填坑穽。眷言坟典，每用伤怀。<br>顷年已来，天下无事，方欲建礼作乐，偃武修文。卿年齿已衰，教将何恃！所冀<br>才德犹茂，卧振高风，使济南伏生，重在于兹日；关西孔子，故显于当今。令问<br>令望，何其美也！念卿疲朽，何以可言！<br>寻赐爵封阳县侯。十七年，拜秘书少监。两宫礼赐甚厚。二十三年，累表请<br>致仕，许之。高宗嗣位，以师傅恩，加银青光禄大夫。永徽五年，卒于家，年九<br>十七。高宗为之辍朝，赠太常卿。文集三十卷。<br>曾孙至忠，自有传。<br>许叔牙，润州句容人。少精于《毛诗》、《礼记》，尤善讽咏。贞观初，累<br>授晋王文学兼侍读，寻迁太常博士。升春宫，加朝散大夫，迁太子洗马，兼崇贤<br>馆学士，仍兼侍读。尝撰《毛诗纂义》十卷，以进皇太子。太子赐帛百段，兼令<br>写本付司经局。御史大夫高智周尝谓人曰：“凡欲言《诗》者，必须先读此书。”<br>贞观二十三年卒。子子儒。<br>子儒，亦以学艺称。长寿中，官至天官侍郎、弘文馆学士。子儒居选部，不<br>以藻鉴为意，委令史句直，以为腹心。注官之次，子儒但高枕而卧，时云“句直<br>平配”。由是补授失序，无复纲纪，道路以为口实。其所注《史记》，竟未就而<br>终。<br>敬播，蒲州河东人也。贞观初，举进士。俄有诏诣秘书内省佐颜师古、孔颖<br>达修《隋史》，寻授太子校书。史成，迁著作郎，兼修国史。与给事中许敬宗撰<br>《高祖》、《太宗实录》，自创业至于贞观十四年，凡四十卷。奏之，赐物五百<br>段。太宗之破高丽，名所战六山为驻跸，播谓人曰：“圣人者，与天地合德，山<br>名驻跸，此盖以銮舆不复更东矣。”卒如所言。<br>时梁国公房玄龄深称播有良史之才，曰：“陈寿之流也。”玄龄以颜师古所<br>注《汉书》，文繁难省，令播撮其机要，撰成四十卷，传于代。寻以撰实录功，<br>迁太子司议郎。时初置此官，极为清望。中书令马周叹曰：“所恨资品妄高，不<br>获历居此职。”参撰《晋书》，播与令狐德棻、阳仁卿、李严等四人总其类。<br>会刑部奏言：“准律：谋反大逆，父子皆坐死，兄弟处流。此则轻而不惩，<br>望请改从重法。”制遣百僚详议。播议曰：“昆季孔怀，天伦虽重，比于父子，<br>性理已殊。生有异室之文，死有别宗之义。今有高官重爵，本荫唯逮子孙；祚土<br>锡珪，余光不及昆季。岂有不沾其荫，辄受其辜，背礼违情，殊为太甚！必期反<br>兹春令，踵彼秋荼，创次骨于道德之辰，建深文于措刑之日，臣将以为不可。”<br>诏从之。<br>永徽初，拜著作郎。与许敬宗等撰《西域图》。后历谏议大夫、给事中，并<br>依旧兼修国史。又撰《太宗实录》，从贞观十五年至二十三年，为二十卷。奏之，<br>赐帛三百段。后坐事出为越州都督府长史。龙朔三年，卒官。播又著《隋略》二<br>十卷。<br>刘伯庄，徐州彭城人也。贞观中，累除国子助教。与其舅太学博士侯孝遵齐<br>为弘文馆学士，当代荣之。寻迁国子博士，其后又与许敬宗等参修《文思博要》<br>及《文馆词林》。龙朔中，兼授崇贤馆学士。撰《史记音义》、《史记地名》、<br>《汉书音义》各二十卷，行于代。<br>子之宏，亦传父业。则天时，累迁著作郎，兼修国史。卒于相王府司马。睿<br>宗即位，以故吏赠秘书少监。<br>秦景通，常州晋陵人也。与弟肸，尤精《汉书》，当时习《汉书》者皆宗师<br>之，常称景通为大秦君，暐为小秦君。若不经其兄弟指授，则谓之“不经师匠，<br>无足采也”。景通，贞观中累迁太子洗马，兼崇贤馆学士。为《汉书》学者，又<br>有刘纳言，亦为当时宗匠。<br>纳言，乾封中，历都水监主簿，以《汉书》授沛王贤。及贤为皇太子，累迁<br>太子洗马，兼充侍读。常撰《俳谐集》十五卷，以进太子。及东宫废，高宗见而<br>怒之。诏曰：“刘纳言收其余艺，参侍经史，自府入宫，久淹岁月，朝游夕处，<br>竟无匡赞。阙忠孝之良规，进诙谐之鄙说，储宫败德，抑有所由。情在好生，不<br>忍加戮，宜从屏弃，以励将来。可除名。”后又坐事配流振州而死。<br>罗道琮，蒲州虞乡人也。祖顺，武德初，为兴州刺史。勤于学业，而慷慨有<br>节义。贞观末，上书忤旨，配流岭表。时有同被流者，至荆、襄间病死，临终，<br>泣谓道琮曰：“人生有死，所恨委骨异壤。”道琮曰：“我若生还，终不独归，<br>弃卿于此！”瘗之路左而去。岁余，遇赦得还，至殡所，属霖潦瀰漫，柩不复可<br>得。道琮设祭恸哭，告以欲与俱归之意，若有灵者，幸相警示。言讫，路侧水中，<br>忽然涌沸。道琮又咒云：“若所沸处是，愿更令一沸。”咒讫，又沸。道琮便取<br>得其尸，铭志可验，遂负之还乡。当时识者称道琮诚感所致。道琮寻以明经登第。<br>高宗末，官至太学博士。每与太学助教康国安、道士李荣等讲论，为时所称。寻<br>卒。<br><hr>
