<h4>《史部·宋书·卷八十一  列传第四十一》<b class="x">作者：沈约</b></h4>
<br>◎刘秀之顾琛顾觊之<br>刘秀之，字道宝，东莞莒人，司徒刘穆之从兄子也，世居京口。祖爽，尚书<br>都官郎，山阴令。父仲道，高祖克京城，以补建武参军，与孟昶留守，事定，以<br>为余姚令，卒官。<br>秀子少孤贫，有志操。十许岁时，与诸儿戏于前渚，忽有大蛇来，势甚猛，<br>莫不颠沛惊呼，秀之独不动，众并异焉。东海何承天雅相知器，以女妻之。兄钦<br>之为朱龄石右军参军，随龄石败没，秀之哀戚，不欢宴者十年。景平二年，除驸<br>马都尉、奉朝请。家贫，求为广陵郡丞。仍除抚军江夏王义恭、平北彭城王义康<br>行参军，出为无锡、阳羡、乌程令，并著能名。<br>元嘉十六年，迁建康令，除尚书中兵郎，重除建康。性纤密，善纠摘微隐，<br>政甚有声。吏部尚书沈演之每称之于太祖。世祖镇襄阳，以为抚军录事参军、襄<br>阳令。襄阳有六门堰，良田数千顷，堰久决坏，公私废业。世祖遣秀之修复，雍<br>部由是大丰。改领广平太守。二十五年，除督梁、南北秦三州诸军事、宁远将军、<br>西戎校尉、梁、南秦二州刺史。时汉川饥俭，境内骚然，秀之善于为政，躬自俭<br>约。先是，汉川悉以绢为货，秀之限令用钱，百姓至今受其利。<br>二十七年，大举北伐，遣辅国将军杨文德、巴西、梓潼二郡太守刘弘宗受秀<br>之节度，震荡汧、陇。秀之遣建武将军锡千秋二千人向子午谷南口，府司马竺宗<br>之三千人向骆谷南口，威远将军梁寻千人向斜谷南口。氐贼杨高为寇，秀之讨之，<br>斩高兄弟。元凶弑逆，秀之闻问，即日起兵，求率众赴襄阳，司空南谯王义宣不<br>许。事宁，迁使持节、督益宁二州诸军事、宁朔将军、益州刺史。折留俸禄二百<br>八十万，付梁州镇库，此外萧然。梁、益二州土境丰富，前后刺史，莫不营聚蓄，<br>多者致万金。所携宾僚，并京邑贫士，出为郡县，皆以苟得自资。秀之为治整肃，<br>以身率下，远近安悦焉。<br>南谯王义宣据荆州为逆，遣参军王曜征兵于秀之，秀之即日斩曜戒严。遣中<br>兵参军韦山松万人袭江陵，出峡。竺超民遣将席天生逆之，山松一战，即枭其首。<br>进至江陵，为鲁爽所败，山松见杀。其年，进号征虏将军，改督为监，持节、刺<br>史如故，以起义功，封康乐县侯，食邑六百户。明年，迁监郢州诸军事、郢州刺<br>史，将军如故。未就。<br>大明元年，征为右卫将军。明年，迁丹阳尹。先是，秀之从叔穆之为丹阳，<br>与子弟于厅事上饮宴，秀之亦与焉。厅事柱有一穿，穆之谓子弟及秀之曰：“汝<br>等试以栗遥掷此柱，若能入穿，后必得此郡。”穆之诸子并不能中，唯秀之独入<br>焉。时赊市百姓物，不还钱，市道嗟怨，秀之以为非宜，陈之甚切，虽纳其言，<br>竟不从用。广陵王诞为逆，秀之入守东城。其年，迁尚书右仆射。四年，改定制<br>令，疑民杀长史科，议者谓值赦宜加徙送，秀之以为：“律文虽不显民杀官长之<br>旨，若值赦但止徙送，便与悠悠杀人曾无一异。民敬官长，比之父母，行害之身，<br>虽遇赦，谓宜长付尚方，穷其天命，家口令补兵。”从之。明年，领太子右卫率。<br>五年，雍州刺史海陵王休茂反，为土人所诛，遣秀之以本官慰劳，分别善恶。<br>事毕还都，出为使持节、散骑常侍、都督雍、梁、南北秦四州、郢州之竟陵、随<br>二郡诸军事、安北将军、宁蛮校尉、雍州刺史。上车驾幸新亭，视秀之发引，将<br>征为左仆射，事未行，八年卒，时年六十八。上甚痛惜之，诏曰：“秀之识局明<br>远，才应通畅，诚著蕃朝，绩宣累岳。往岁逆臣交构，首义万里，及职司端尹，<br>赞戎两宫，嘉谋征誉，实彰朝野。汉南法繁民嗛，属伫良牧，故暂辍心膂，外<br>弘风规，出未逾期，德庇西服。详考古烈，旅观终始，淳心忠概，无以尚兹。方<br>式亮皇猷，入卫根本，奄至薨逝，震恸于朕心。生荣之典，未穷宠数，哀终之礼，<br>宜尽崇饰。兼履谦守约，封社弗广，兴言悼往，益增痛恨。可赠侍中、司空，持<br>节、都督、刺史、校尉如故，并增封邑为千户。谥为忠成公。”秀之野率无风采，<br>而心力坚正。上以其莅官清洁，家无余财，赐钱二十万，布三百匹。<br>子景远嗣，官至前军将军。景远卒，子俊，齐受禅，国除。秀之弟粹之，晋<br>陵太守。<br>顾琛，字弘玮，吴郡吴人也。曾祖和，晋司空。祖履之，父惔，并为司徒<br>左西掾。<br>琛谨确不尚浮华，起家州从事，驸马都尉，奉朝请。少帝景平中，太皇太后<br>崩，除大匠丞。彭城王义康右军骠骑参军，晋陵令，司徒参军，尚书库部郎，本<br>邑中正。元嘉七年，太祖遣到彦之经略河南，大败，悉委弃兵甲，武库为之空虚。<br>后太祖宴会，有荒外归化人在坐，上问琛：“库中仗犹有几许？”琛诡答：“有<br>十万人仗。”旧武库仗秘不言多少，上既发问，追悔失言，及琛诡对，上甚喜。<br>尚书寺门有制，八座以下门生随入者各有差，不得杂以人士。琛以宗人顾硕<br>头寄尚书张茂度门名，而与硕头同席坐。明年，坐遣出，免中正。凡尚书官，大<br>罪则免，小罪则遣出。遣出者，百日无代人，听还本职。琛仍为彭城王义康所请，<br>补司徒录事参军，山阴令，复为司徒录事，迁少府。十五年，出为义兴太守。初，<br>义康请琛入府，欲委以腹心，琛不能承事刘湛，故寻见斥外。十九年，徙东阳太<br>守，欲使琛防守大将军彭城王义康，固辞忤旨，废黜还家积年。<br>二十七年，索虏南至瓜步，权假琛建威将军。寻除东海王祎冠军司马，行会<br>稽郡事。随王诞代祎，复为诞安东司马。元凶弑立，分会稽五郡置会州，以诞为<br>刺史，即以琛为会稽太守，加五品将军，置将佐。诞起义，加冠军将军。事平，<br>迁吴兴太守。孝建元年，征为五兵尚书。未拜，复为宁朔将军、吴郡太守。以起<br>义功，封永新县五等侯。大明元年，吴县令张闿坐居母丧无礼，下廷尉。钱唐令<br>沈文秀判劾违谬，应坐被弹。琛宣言于众：“闿被劾之始，屡相申明。”又云：<br>“当启文秀留县。”世祖闻之大怒，谓琛卖恶归上，免官。琛母老，仍停家。<br>琛及前西阳太守张牧，并司空竟陵王诞故佐，诞待琛等素厚。三年，诞据广<br>陵反，遣客陆延稔赍书板琛为征南将军，牧为安东将军，琛子前尚书郎宝素为谘<br>议参军，宝素弟前司空参军宝先为从事中郎，牧兄前吴郡丞济为冠军将军，从弟<br>前司空主簿晏为谘议参军。<br>时世祖以琛素结事诞，或有异志，遣使就吴郡太守王昙生诛琛父子。会延稔<br>先至，琛等即执斩之，遣二子送延稔首启世祖曰：“刘诞猖狂，遂构衅逆，凡在<br>含齿，莫不骇惋，臣等预荷国恩，特百常愤。忽以今月二十四日中获贼诞疏，欲<br>见邀诱。臣即共执录伪使，并得诞与抚军长史沈怀文、扬州别驾孔道存、抚军中<br>兵参军孔璪、前司兵参军孔桓之、前司空主簿张晏书，具列本郡太守王昙生。臣<br>即日便应星驰归骨辇毂，臣母年老，身在侍养，辄遣息宝素、宝先束骸诣阙。”<br>世祖所遣诛琛使其日亦至，仅而获免。上嘉之，召琛出，以为西阳王子尚抚军司<br>马，牧为抚军中兵参军。琛母孔氏，时年百余岁。晋安帝隆安初，琅邪王廞于吴<br>中为乱，以女为贞烈将军，悉以女人为官属，以孔氏为司马。及孙恩乱后，东土<br>饥荒，人相食，孔氏散家粮以赈邑里，得活者甚众，生子皆以孔为名焉。<br>琛仍为吴兴太守。明年，坐郡民多翦钱及盗铸，免官。六年，起为大司农，<br>都官尚书，新安王子鸾北中郎司马、东海太守、行南徐州事，随府转抚军司马，<br>太守如故。前废帝即位，复为吴郡太守。太宗泰始初，与四方同反，兵败，奉母<br>奔会稽。台军既至，归降。宝素与琛相失，自杀。琛寻丁母忧，服阕，起为员外<br>常侍、中散大夫。后废帝元徽三年，卒，时年八十六。<br>宝先大明中为尚书水部郎。先是，琛为左丞荀万秋所劾，及宝先为郎，万秋<br>犹在职，自陈不拜。世祖诏曰：“敕违纠慢，宪司之职，若理有不公，自当更有<br>厘正。而自顷刻无轻重，辄致私绝。此风难长，主者严为其科。宝先盖依附世准，<br>不足问。”<br>先是，宋世江东贵达者，会稽孔季恭，季恭子灵符，吴兴丘渊之及琛，吴音<br>不变。渊之字思玄，吴兴乌程人也。太祖从高祖北伐，留彭城，为冠军将军、徐<br>州刺史，渊之为长史。太祖即位，以旧恩历显官，侍中，都官尚书，吴郡太守。<br>卒于太常，追赠光禄大夫。<br>顾觊之，字伟仁，吴郡吴人也。高祖谦，字公让，晋平原内史陆机姊夫。祖<br>崇，大司农。父黄老，司徒左西掾。觊之初为郡主簿。谢晦为荆州，以为南蛮功<br>曹，仍为晦卫军参军。晦爱其雅素，深相知待。王弘辟为扬州主簿，仍为弘卫军<br>参军，盐官令，衡阳王义季右军主簿，尚书都官郎，护军司马。时大将军彭城王<br>义康秉权，殷、刘之隙已著，觊之不欲与殷景仁久接事，乃辞脚疾自免归。在家<br>每夜常于床上行脚，家人窃异之，而莫晓其意。后义康徙废，朝廷多以异同受祸。<br>复为东迁、山阴令。山阴民户三万，海内剧邑，前后官长，昼夜不得休，事犹不<br>举。觊之理繁以约，县用无事，昼日垂帘，门阶闲寂。自宋世为山阴，务简而绩<br>修，莫能尚也。还为扬州治中从事史，广陵王诞、庐陵王绍北中郎左司马，扬州<br>别驾从事史，尚书吏部郎。尝于太祖坐论江左人物，言及顾荣，袁淑谓觊之曰：<br>“卿南人怯懦，岂办作贼。”觊之正色曰：“卿乃复以忠义笑人！”淑有愧色。<br>元凶弑立，朝士无不移任，唯觊之不徙官。世祖即位，迁御史中丞。孝建元<br>年，出为义阳王昶东中郎长史、宁朔将军、行会稽郡事。寻征为右卫将军，领本<br>邑中正。明年，出为湘州刺史，善于莅民，治甚有绩。大明元年，征守度支尚书，<br>领本州中正。二年，转吏部尚书。四年，致仕，不许。<br>时沛郡相县唐赐往比村朱起母彭家饮酒还，因得病，吐蛊虫十余枚。临死语<br>妻张，死后刳腹出病。后张手自破视，五藏悉糜碎。郡县以张忍行刳剖，赐子副<br>又不禁驻，事起赦前，法不能决。律伤死人，四岁刑；妻伤夫，五岁刑；子不孝<br>父母，弃市，并非科例。三公郎刘勰议：“赐妻痛往遵言，儿识谢及理，考事原<br>心，非存忍害，谓宜哀矜。”觊之议曰：“法移路尸，犹为不道，况在妻子，而<br>忍行凡人所不行。不宜曲通小情，当以大理为断，谓副为不孝，张同不道。”诏<br>如觊之议。加左军将军，出为吴郡太守。<br>八年，复为吏部尚书，加给事中，未拜，欲以为会稽，不果。还为吴郡太守。<br>幸臣戴法兴权倾人主，而觊之未尝降意。左光禄大夫蔡兴宗与觊之善，嫌其风节<br>过峻。觊之曰：“辛毗有云：孙、刘不过使吾不为三公耳！”及世祖晏驾，法兴<br>遂以觊之为光禄大夫，加金章紫绶。<br>太宗泰始初，四方同反，觊之家寻阳，寻阳王子房加以位号，觊之不受，曰：<br>“礼年六十不服戎，以其筋力衰谢，非复军旅之日，况年将八十，残生无几，守<br>尽家门，不敢闻命。”孔觊等不能夺。时普天叛逆，莫或自免，唯觊之心迹清全，<br>独无所与。太宗甚嘉之，东土既平，以为左将军、吴郡太守，加散骑常侍。泰始<br>二年，复为湘州刺史，常侍、将军如故。三年卒，时年七十六。追赠镇军将军，<br>常侍、刺史如故。谥曰简子。<br>觊之家门雍睦，为州乡所重。五子：约、缉、绰、缜、绲。绰私财甚丰，乡<br>里士庶多负其责，觊之每禁之，不能止。及后为吴郡，诱绰曰：“我常不许汝出<br>责，定思贫薄亦不可居。民间与汝交关有几许不尽，及我在郡，为汝督之。将来<br>岂可得。凡诸券书皆何在？”绰大喜，悉出诸文券一大厨与觊之，觊之悉焚烧，<br>宣语远近：“负三郎责，皆不须还，凡券书悉烧之矣。”绰懊叹弥日。<br>觊之常谓秉命有定分，非智力所移，唯应恭己守道，信天任运，而暗者不达，<br>妄求侥幸，徒亏雅道，无关得丧。乃以其意命弟子愿著《定命论》，其辞曰：<br>仲尼云：“道之将行，命也；道之将废，命也。”丘明又称：“天之所支不<br>可坏，天之所坏不可支。”卜商亦曰：“死生有命，富贵在天。”孟轲则以不遇<br>鲁侯为辞。斯则运命奇偶，生数离合，有自来矣。马迁、刘向、扬雄、班固之徒，<br>著书立言，咸以为首，世之论者，多有不同。尝试申之曰：<br>夫生之资气，清浊异原；命之禀数，盈虚乖致。是以心貌诡贸，性运舛殊，<br>故有邪正昏明之差，修夭荣枯之序，皆理定于万古之前，事征于千代之外，冲神<br>寂鉴，一以贯之。至乃卜相末技，巫史贱术，犹能豫题兴亡，逆表成败。祸福指<br>期，识照不能徙；吉凶素著，威卫不能防。若夏氓宅生于帝宫，岂蠲残伤之祟；<br>汉臣衍货于天府，宁免喂毙之魂。且又善恶之理虽详，而祸福之验常昧；逆顺之<br>体诚分，而吉凶之效常隐。智络天地，犹罹沈牖之灾；明照日月，必婴深匡之难。<br>增信积德，离患于长饥；席义枕仁，徼祸于促算。何则？理运苟其必至，圣明其<br>犹病诸。况乃蕞迹流惑之徒，投心颛蒙之域，而欲役虑以揣利害，策情以算穷通，<br>其为重伤，岂不惑甚。是以通人君子，闲泰其神，冲缓其度，不矫俗以延声，不<br>依世以期荣。审乎无假，自求多福，荣辱修夭，夫何为哉！<br>问曰：夫《书》称惠迪贻吉，《易》载履信逢祐，前哲余议，亦以将迎有会，<br>沦塞无兆，宣摄有方，夭阏无命。善游销魂于深梁，工骑烬生于旷野，明珠招骇<br>于暗至，蟠木取悦于先容。是以罕、乐以阳施长世；景、惠以阴德遐纪。彭、窦<br>以缮卫延命；盈、忌以荒湎促龄。陈、张称台鼎之崇；严、辛衍宰司之盛。若乃<br>游恶蹈凶，处逆践祸，宣昭史策，易以研正。至如神仙所序，天竺所书，事虽难<br>征，理未易诘，留滞倾光，思闻通裁。<br>对曰：子可谓扶绳而辨，循刻而议。若乃宣摄有方，岂非吉运所属；将迎有<br>会，实亦凶数自挻。若夫阳施阴德，长世遐年，揆厥所原，孰往非命。研复来<br>旨，仇校往说，起予惟商，未识所异。资生禀运，参差万殊，逆顺吉凶，理数不<br>一。原夫餐椒非养生之术，咀剑岂卫性之经。命之所延，人肉其骨，而含嚼膏粱，<br>时或婴患。深涧乖徼宠之津，空谷绝探荣之辙，运之所集，物稊其枯，而俯仰竿<br>牍，终然离沮。尔乃蹻、跖横行；曾、原窘步。汤、周延世，诩、邑绝绪。吉<br>凶征应，纠纆若兹。毕万保躯，宓贱丧领，梁野之言，岂不或妄。谷南、鲁北，<br>甘此促生；彭翁、窦叟，将以何术。晋平、赵敬，淫放已该；汉主、魏相，奚独<br>伤夭。同异若斯，是非孰正。至如雷滨凝分，挫志远图；棘津阴拱，振功高世。<br>樊生冲矫，镌旌善之文，华子高抗，铭惩非之策，皆士衡所云“同川而异归”者<br>也。殊涂均致，实繁有征。即理易推，在言可略。昔两都全盛，六合殷昌，雾集<br>贵宠之闾，云动权豪之术，钧贸贻谈，岂唯陈、张而已。观夫二子，才未越众，<br>而此以藉荣挥价，彼独摈景沦声，通否之运，断可知矣。严、辛不安时任命，而<br>委罪亮直，亦地脉之徒欤。若神仙所序，显明修习，齐强燕平，厥验未著，李覃<br>董芬，其效安在。乔、松之侣，云飞天居，夷、列之徒，风行水息，良由理数悬<br>挺，实乃钟兹景命。天竺遗文，星华方策，因造前定，果报指期，贫豪莫差，修<br>夭无爽，有允琐辞，无愆鄙说，统而言之，孰往非命。冥期前定，各从所归，善<br>恶无所矫其趋，愚智焉能殊其理。若乃得议其工，失嗤其拙，操之则栗，舍之则<br>悲，斯固染情于近累，岂不贻诮于通识。<br>问曰：清论光心，英辩溢目，求诸鄙怀，良有未尽。若动止皆运，险易自天，<br>理定前期，靡非暗至。玉门犁丘，睿识弗免。岂非圣愚齐致，仁虐同功。昏明之<br>用，将何施而可？<br>对曰：夫圣人怀虚以涵育，凝明以洞照。惟虚也，故无往而不通；惟明也，<br>故无来而不烛。涸海流金，弗染温凉之岨；严兵猛兕，无累爪刃之灾。忘生而生<br>愈全，遗神而神弥畅。若玉门犁丘，盖同迹于人，故同人有患，然而均心于天，<br>亦均天无害。大贤则体备形器，虑尽藏假，静默以居否，深拱以违礥，皆数在<br>清全，故钟兹妙识。是以禀仲尼之道，不在奔车之上；资伯夷之运，不处覆舟之<br>下。若乃越难趋险，逡巡弗获，履危践机，黾勉从事，愚之所司，圣亦何为。及<br>中下之流，驰心妄动，是非舛干，倚伏移贸，故北宫意逆而功顺，东门心晦而迹<br>明；宣应遗筮而逢吉，张松协数而遘祸。且智防有纪，患累无方。尔乃猘狗逐<br>而华子奔，腐鼠遗而虞氏灭；匣猿逸而林木残，椟珠亡而池水竭。凡厥条流，曲<br>难详备，摇形役思，其效安征。岂若澡雪灵府，洗练神宅，据道为心，依德为虑，<br>使迹穷则义斯畅，身泰则理兼通，岂不美哉！何必遗此而取彼。<br>问曰：夫建极开化，树声贻则，典防之兴，由来尚矣。必乃幽符悬兆，冥数<br>指期，善恶前征，是非素定，名教之道，不亦几乎息哉！<br>对曰：天生蒸民，树之物则，教义所禀，岂非冥数。何则？形气之具，必有<br>待而存；颛蒙之伦，岂无因而立。必假纤纨以安生，藉梁豢以延祀，资信礼以缮<br>性，秉廉义以劾情。圣人聪明深懿，履道测化，通体天地，同情日月，仰观俯察，<br>抚运裁风。于是乎昭日星之纪，正霜雨之度，张云霞之明，衍风露之渥，浮舟翼<br>滞，腾驾振幽。又乃甄理三才，辨综五德，弘铺七体之端，宣昭八经之绪。是以<br>时雍在运，群方自通，抱德炀和，全真保性。故信食相资，代为唇齿；富教相假，<br>递成辅车。今弛弃纤纨，损绝梁豢，必云徼生委命，岂不已晓其迷。至乎湮斥廉<br>义，屏黜信礼，责以祈存推数，遂乃未辨其惑；连类若斯，乖妄滋甚。然则教义<br>之道，生运所资，宠辱荣枯，常由此作。斯固命中之一物，非所以为难也。<br>问曰：循复前旨，既以理命县兆，生数冥期。研覆后文，又云依杖名教，帅<br>循训范。若藉数任天，则放情荡思；拘训驯范，则防虑检丧。函矢殊用，矛戈异<br>适，双美之谈，岂能两遂。<br>对曰：夫性运乖舛，心貌诡殊，请布末怀，略言其要。若乃吉命所钟，纵情<br>蹈道，训性而顺，因心则灵。凶数所挻，率由践逆，闻言不信，长恶无悛。此<br>愚智不移，声训所遗者也。其有见善如不及，从谏如顺流，是则命待教全，运须<br>化立。譬以良医之室，病者所存，至如澄神清魂，平心实气，无妄之痾，勿药有<br>喜，所谓纵情蹈道，无假隐括。若膏肓之疾，长桑不治，体府之病，阳庆弗理，<br>此则率由践逆，自绝调御。至乃赵储之命宜永，须扁鹊而后全，齐后之数必延，<br>待文挚而后济。亦犹运钟循奖，彝范所兴，善恶无主，唯运所集而异。膏梁方丈，<br>沈疾弗顾；瑶碧盈尺，阽危弗存。夫静躁之容，造次必于是；曲直之性，颠沛不<br>可移。是以夷、惠均圣而异方；遵、竦齐通而殊事。虽复钳桎羿、帟，思服巢、<br>许之情；捶勒曾、史，言膺蹻、跖之虑。不然之事，断可知也。必幽符钻仰，<br>冥数修习，虽存陵惰，其可得乎！故运属波流，势无防虑，命徼山立，理无放情。<br>用殊函矢，双美奚踬；谈异矛戈，两济何伤。<br>问曰：夫君臣恩深，师资义固，所以沾荣涂施，提饰荷声。故刳心流肠，捐<br>生以亢节；火妻灰子，霾名以偿义。若幽期天兆，则明扬可遗；冥数自宾，则感<br>效宜绝。岂其然乎？<br>对曰：论之所明，原本以为理，难之所疑，即末以为用。盖阴闭之巧不传，<br>萌渐之调长绝。故知妄言赏理，古人所难。吾所谓命，固以绵络古今，弥贯终始，<br>爰及君臣父子，师友夫妻，皆天数冥合，神运玄至。逮乎睽爱离会，既命之所甄，<br>昏爽顺戾，亦运之所渐。尔乃松柳异质，荠荼殊性，故疾风知劲草，严霜识贞木，<br>何异忠孝之质，资行夙昭。至于刻志酬生，题诚复施，殉节投命，驯义忘己。亦<br>由石虽可毁，坚不可销，丹虽可磨，赤不可灭。因斯而言，君臣师资，既幽期自<br>宾，心力感效，亦冥数天兆。夫独何怪哉！<br>愿字子恭，父渊之，散骑侍郎。愿好学，有文辞于世。大明中，举秀才，对<br>策称旨，擢为著作佐郎，太子舍人。早卒。<br>史臣曰：孝建启基，西楚放命，难连淮、济，势盛江服。朱修之著节汉南，<br>刘秀之推锋万里，并诚载艰一，忠惟帝念。而逾岘之锋，战有独克，出硖之师，<br>舟无只反。虽霜霰并时，而计功则异也。及定终之命，等数相悬，盖由义结蕃朝，<br>故恩有厚薄。虽故旧不遗，闻之前训，隆名爽实，亦无取焉！<br><hr>
