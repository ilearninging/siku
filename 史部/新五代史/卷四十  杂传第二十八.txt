<h4>《史部·新五代史·卷四十  杂传第二十八》<b class="x">作者：欧阳修</b></h4>
<br>○王镕<br>王镕，其先回鹘阿布思之遗种，曰没诺干，为镇州王武俊骑将，武俊录以为<br>子，遂冒姓王氏。没诺干子曰末垣活，末垣活子曰升，升子曰廷凑，廷凑子曰元<br>达，元达子曰绍鼎、绍懿，绍鼎子曰景崇。自升以上三世，常为镇州骑将，自景<br>崇以上四世五人，皆为成德军节度使。景崇官至守太尉，封常山郡王，唐中和二<br>年卒。子镕立，年十岁。是时，晋新有太原，李匡威据幽州，王处存据中山，赫<br>连铎据大同，孟方立据邢台，四面豪杰并起而交争。镕介于其间，而承祖父百年<br>之业，士马强而畜积富，为唐累世藩臣。故镕年虽少，藉其世家以取重，四方诸<br>镇废立承继，有请于唐者，皆因镕以闻。<br>自晋兵出山东，已破孟迁，取邢、洺、磁三州，景福元年，乃大举击赵，下<br>临城。镕求救于李匡威，匡威来救，晋军解去。明年，晋会王处存攻镕坚固、新<br>市。晋王与处存皆自将，而镕未尝临军，遣追风都团练使段亮、翦寇都团练使马<br>珂等，以兵属匡威而已。匡威战磁河，晋军大败。明年春，晋攻天长军，镕出兵<br>救之，败于叱日岭，晋军遂出井陉。镕又求救于匡威，晋军解去。<br>初，匡威悦其弟匡俦之妇美而淫之，匡俦怒，及其救镕也，诱其军乱而自立。<br>匡威内惭不敢还，乃以符印归其弟，而将奔于京师。行至深州，镕德匡威救己，<br>使人邀之，馆于梅子园，以父事之。<br>匡威客李正抱者，少游燕、赵间，每徘徊常山，爱之不能去。正抱、匡威皆<br>失国无聊，相与登城西高阁，顾览山川，泫然而泣，乃与匡威谋劫牜而代之。因<br>诈为忌日，镕去卫从，晨诣馆慰，坐定，甲士自幕后出，持镕两袖，镕曰：“吾<br>国赖公而存，诚无以报厚德，今日之事，是所甘心。”因叩头以位与匡威。匡威<br>素少镕，以谓无能为也，因与镕方辔诣府，将代其位。行过亲事营，军士闭门大<br>噪，天雨震电，暴风拔木，屋瓦皆飞。屠者墨君和望见镕，识之，从缺垣中跃出，<br>挟镕于马，负之而走，乱军击杀匡威、正抱，燕人皆死。匡俦虽憾其兄，而阳以<br>大义责镕甚急。镕既失燕援，而晋军急攻平山，劫镕以盟，镕遂与晋和。<br>其后梁太祖下晋邢、洺、磁三州，乃为书诏镕，使绝晋而归梁，镕依违不决。<br>晋将李嗣昭复取洺州，梁太祖击败嗣昭，嗣昭弃洺州走。梁获其辎重，得镕与嗣<br>昭书，多道梁事，太祖怒，因移兵常山，顾谓葛从周曰：“得镇州以与尔，尔为<br>我先锋。”从周至临城，中流矢，卧舆中，梁军大沮。梁太祖自将傅城下，焚其<br>南关，镕惧，顾其属曰：“事急矣！奈何？”判官周式，辨士也，对曰：“此难<br>与力争，而可以理夺也。”式与梁太祖有旧，因请入梁军。太祖望见式，骂曰：<br>“吾常以书招镕不来，今吾至此，而尔为说客，晚矣！且晋吾仇也，而镕附之，<br>吾知李嗣昭在城中，可使先出。”乃以所得镕与嗣昭书示式，式进曰：“梁欲取<br>一镇州而止乎，而欲成霸业于天下也？且霸者责人以义而不私，今天子在上，诸<br>侯守封睦邻，所以息争，且休民也。昔曹公破袁绍，得魏将吏与绍书，悉焚之，<br>此英雄之事乎！今梁知兵举无名，而假嗣昭以为辞。且王氏五世六公抚有此士，<br>岂无死士，而待嗣昭乎？”太祖大喜，起牵式衣而抚之曰：“吾言戏耳。”因延<br>式于上坐，议与镕和。镕以子昭祚为质，梁太祖以女妻之。太祖即位，封镕赵王。<br>镕祖母丧，诸镇皆吊，梁使者见晋使在馆，还言赵王有二志。是时，魏博罗<br>绍威卒，梁因欲尽取河北，开平四年冬，遣供奉官杜廷隐监魏博将夏諲，以兵三<br>千袭深、冀二州，以王景仁为北面行营招讨使。镕惧，乞兵于晋。晋人击败景仁<br>于柏乡，梁遂失镇、定，而庄宗由此益强，北破幽、燕，南并魏博，镕常以兵从。<br>镕德晋甚。明年，会庄宗于承天军，奉觞为寿，庄宗以镕父友，尊礼之，酒酣为<br>镕歌，拔佩刀断衣而盟，许以女妻镕子昭诲。<br>镕为人仁而不武，未尝敢为兵先，佗兵攻赵，常藉邻兵为救。当是时，诸镇<br>相弊于战争，而赵独安，乐王氏之无事，都人士女褒衣博带，务夸侈为嬉游。镕<br>尤骄于富贵，又好左道，炼丹药，求长生，与道士王若讷留游西山，登王母祠，<br>使妇人维锦绣牵持而上。每出，逾月忘归，任其政于宦者。宦者石希蒙与镕同卧<br>起。天祐十八年冬，镕自西山宿鹘营庄，将还府，希蒙止之。宦者李弘规谏曰：<br>“今晋王身自暴露以亲矢石，而大王竭军国之用为游畋之资，开城空宫，逾月不<br>返，使一失闭门不纳从者，大王欲何归乎？”镕惧，促驾，希蒙固止之。弘规怒，<br>遣亲事军将苏汉衡率兵擐甲露刃于帐前曰：“军士劳矣！愿从王归。”弘规继而<br>进曰：“惑王者希蒙也，请杀之以谢军士！”镕不答，弘规呼镕甲士斩希蒙首，<br>掷于镕前，镕惧，遽归。使其子昭祚与大将张文礼族弘规、汉衡，收其偏将下狱，<br>穷究反状，亲军皆惧。文礼诱以为乱，夜半，亲军千馀人逾垣而入，镕方与道士<br>焚香受箓，军士斩镕首，袖之而出，因纵火焚其宫室，遂灭王氏之族。<br>镕小子昭诲，年十岁，其军士有德镕者，藏之穴中，乱定，髡其发，被<br>以僧衣，遇湖南人李震，匿昭诲于茶笼中，载之湖南，依南岳为浮图，易名崇隐。<br>明宗时，昭诲已长，思归，而镕故将符习为宣武军节度使，震以归习，习表于朝。<br>昭诲自称前成德军中军使以见，拜考功郎中、司农少卿。周显德中，犹为少府监<br>云。<br>张文礼者，狡狯人也，镕惑爱之，以为子，号王德明。镕已死，文礼自为留<br>后。庄宗初纳之，后知其通于梁也，遣赵故将符习与阎宝击之。文礼家鬼夜哭，<br>野河水变为血，游鱼皆死，文礼惧，病疽卒。子处瑾秘丧拒守，击败习等。以李<br>嗣昭代之，嗣昭中流矢卒，以李存进代之，存进辄复战殁，乃以符存审为招讨使，<br>遂破之。执文礼妻及子处瑾、处球、处琪等，折足归于晋。赵人请而醢之，磔文<br>礼尸于市。<br>○罗绍威<br>罗绍威，字端己，其先长沙人。祖让，北迁为魏州贵乡人。父弘信，为牧监<br>卒。文德元年，魏博牙军乱，遂杀其帅乐彦贞，立其将赵文建为留后，已而又杀<br>之。牙将未知所立，乃聚呼曰：“孰能为我帅者？”弘信从众中出应曰：“我可<br>为君等帅也。”弘信状貌奇怪，面色青黑，军中异之，共立为留后。唐昭宗即位，<br>拜弘信节度使。<br>梁太祖将攻晋，乞籴于弘信，弘信不与，由是有隙。梁兵攻魏，取黎阳、淇<br>门、卫县。战于内黄，魏兵五战五败，弘信惧，请盟，乃止。是时，梁方东攻兖、<br>郓，北敌晋，晋遣李存信救朱宣，假道于魏。太祖闻，遣使语弘信曰：“晋人志<br>在河朔，兵还灭魏矣。”弘信以为然，乃发兵击存信于莘县，太祖遣葛从周助之。<br>梁兵擒晋王子落落，送于魏，弘信杀之，乃与晋绝。太祖犹疑弘信有二心，乃以<br>兄事弘信，常为卑辞厚币以聘魏。魏使者至梁，太祖北面拜而受币，谓使者曰：<br>“六兄于我有倍年之长，吾何敢慢之。”弘信大喜，以为厚己。以故太祖往来燕、<br>赵之间，卒有河北者，魏不为之患也。弘信死，绍威立。<br>绍威好学工书，颇知属文，聚书数万卷，开馆以延四方之士。弘信在唐，以<br>其先长沙人，故封长沙郡王，绍威袭父爵长沙。绍威新立，幽州刘仁恭以兵十万<br>攻魏，屠贝州，绍威求救于梁，大败燕军于内黄。明年，梁太祖遣葛从周会魏兵<br>攻沧州，取其德州，遂败燕军于老鸦堤，绍威以故德梁助己。<br>魏博自田承嗣始有牙军，牙军岁久益骄，至绍威时已二百年，父子世相婚姻<br>以自结。前帅史宪诚、何全皞、韩君雄、乐彦贞等，皆由牙军所立，怒辄遂杀之。<br>绍威为人精悍明敏，通习吏事，为政有威严，然其家世由牙军所立。天祐二年，<br>魏州城中地陷，绍威惧有变。已而牙校李公牷作乱，绍威诛之，乃间遣使告梁乞<br>兵，欲尽诛牙军。梁太祖许之，为遣李思安等攻沧州，召兵于魏，绍威因悉发魏<br>兵以从，独牙军在。<br>绍威子廷规娶梁女，会梁女卒，太祖阴遣客将马嗣勋选良兵实舆中，以长直<br>军千人杂舆夫入魏，诈为助葬，太祖以兵继其后。绍威夜以奴兵数百，会嗣勋兵<br>击牙军，并其家属尽杀之。太祖自内黄驰至魏，魏兵从攻沧州者行至历亭，闻之<br>皆反，入澶、博诸州，魏境大乱，数月，太祖为悉平之。牙军死，魏兵悉叛，绍<br>威势益孤，太祖乃欲夺其地，绍威始大悔。是岁，太祖复攻沧州，宿兵长芦，绍<br>威馈给梁兵，自沧至魏五百里，起亭堠，供帐什物自具，梁兵数十万皆取足，绍<br>威以此重困。昭宗东迁洛阳，诏诸镇缮理京师，绍威营太庙成，加拜守侍中，进<br>封邺王。<br>太祖围沧州未下，刘守光会晋军破梁潞州。太祖自长芦归，过魏，疾作，卧<br>府中，诸将莫得见，绍威惧太祖终袭己，乃乘间入见曰：“今四方称兵，为梁患<br>者，以唐在故也；唐家天命已去，不如早自取之。”太祖大喜，乃急归。太祖即<br>位，将都洛阳，绍威取魏良材为五凤楼、朝元前殿，浮河而上，立之京师。太祖<br>叹曰：“吾闻萧何守关中，为汉起未央宫，岂若绍威越千里而为此，若神化然，<br>功过萧何远矣！”赐以宝带名马。<br>燕王刘守光囚其父仁恭，与其兄守文有隙，绍威驰书劝守光等降梁。太祖闻<br>之笑曰：“吾常攻燕不能下，今绍威折简，乃胜用兵十万。”太祖每有大事，多<br>遣使者问之，绍威时亦驰简入白，使者相遇道中，其事往往相合。<br>绍威自以魏久不用兵，愿伐木安阳淇门为船，自河入洛，岁漕谷百万石，以<br>供京师。太祖益以绍威尽忠，遣将程厚、卢凝督其役。舟未成而绍威病，乃表言：<br>“魏故大镇，多外兵，愿得梁一有功重臣临之，请以骸骨就第。”太祖亟命其子<br>周翰监府事，语使者曰：“亟行，语而主，为我强饭，如有不讳，当世世贵尔子<br>孙。今使周翰监府事，尚冀卿复愈耳。”绍威仕梁，累拜太师兼中书令，卒年三<br>十四，赠尚书令，谥曰贞壮。<br>子三人，廷规，官至司农卿卒。周翰袭父位，乾化二年八月为杨师厚所逐，<br>徙为宣义军节度使，卒于官，年十四。周敬代为宣义军节度使，年十岁，徙镇忠<br>武。明年，为秘书监、驸马都尉、光禄卿。唐庄宗时为金吾大将军，明宗以为匡<br>国军节度使，罢为上将军。晋天福二年卒，年三十二。廷规娶梁太祖二女，一曰<br>安阳公主，一曰金华公主。周翰娶末帝女，曰寿春公主，周敬亦娶末帝女，曰晋<br>安公主。<br>○王处直<br>王处直，字允明，京兆万年人也。父宗，善殖财货，富拟王侯，为唐神策军<br>吏，官至金吾大将军，领兴元节度使，子处存、处直。处存以父任为骁卫将军、<br>定州已来制置内闲厩宫苑等使。乾符六年，即拜义武军节度使。黄巢陷长安，处<br>存感愤流涕，率镇兵入关讨贼。巢败第功，而收城击贼，李克用为第一；勤王倡<br>义，处存为第一。乾宁二年，处存卒于镇，三军以河朔故事，推处存子郜为留后，<br>即拜节度使，加检校司空、同中书门下平章事。处直为后院中军都知兵马使。<br>光化三年，梁兵攻定州，郜遣处直率兵拒之，战于沙河，为梁兵所败。兵返<br>入城逐郜，郜出奔晋，乱兵推处直为留后。梁兵围之，处直遣人告梁，请绝晋而<br>事梁，出绢十万匹犒军，乃与梁盟。梁太祖表处直义武军节度使，累封太原王。<br>太祖即位，封处直北平王。其后梁兵攻王镕，镕求救于晋，处直亦遣人至晋，愿<br>绝梁以自效。晋兵救镕，处直以兵五千从，破梁军于柏乡。其后晋北破燕，南取<br>魏博，与梁战河上，十馀年，处直未尝不以兵从。<br>处直好巫，而客有李应之者，妖妄人也。处直有疾，应之以左道治之而愈，<br>处直益以为神，使衣道士服，以为行营司马，军政无大小，咸取决焉。初，应之<br>于陉邑阑得小儿刘云郎，养以为子，而处直未有子，乃以云郎与处直，而绐曰：<br>“此子生而有异。”处直养以为子，更名曰都，甚爱之。应之由此益横，乃籍管<br>内丁壮，别立新军，自将之，治第博陵坊，四面开门，皆用左道。处直将吏知其<br>必为患，而莫能谏也。是时，幽州李匡俦假道中山以如京师，处直伏甲城外，以<br>备不虞。匡俦已去，甲士入城围应之第，执而杀之，因诣处直请杀都，处直不与。<br>明日，第功行赏，因阴疏甲士姓名，自队长已上藏于别籍，其后因事诛之，凡二<br>十年，无一人免者，而处直终为都所杀。<br>都为人狡佞多谋，处直以为节度副使。张文礼弑王镕，庄宗发兵讨文礼，处<br>直与左右谋曰：“镇，定之蔽也，文礼虽有罪，然镇亡定不独存。”乃遣人请庄<br>宗毋发兵，庄宗取所获文礼与梁蜡书示处直曰：“文礼负我，师不可止。”处直<br>有孽子郁，当郜之亡于晋也，郁亦奔焉，晋王以女妻之，为新州防御使。处直见<br>庄宗必讨文礼，益自疑，乃阴与郁交通，使郁北招契丹入塞以牵晋兵，且许召郁<br>为嗣，都闻之不说。而定人皆言契丹不可召，恐自贻患，处直不听。郁自奔晋，<br>常恐处直不容，因此大喜，以为乘其隙可取之，乃以厚赂诱契丹阿保机。阿保机<br>举国入寇，定人皆不欲契丹之举，小吏和昭训劝都举事，都因执处直，囚之西宅，<br>自为留后，凡王氏子孙及处直将校杀戮殆尽。明年正月朔旦，都拜处直于西宅，<br>处直奋起揕其胸而呼曰：“逆贼！吾何负尔？”然左右无兵，遂欲啮其鼻，都<br>掣袖而走，处直遂见杀。<br>初，有黄蛇见于碑楼，处直以为龙，藏而祠之，又有野鹊数百，巢麦田中，<br>处直以为己德所致，而定人皆知其不祥，曰：“蛇穴山泽，而处人室，鹊巢乌，<br>降而田居，小人窃位，而在上者失其所居之象也。”已而处直果被废死。<br>庄宗已败契丹于沙河，追奔过定州，与都相得欢甚，以其子继岌娶都女，以<br>都为义武军节度使。同光二年，庄宗幸邺，都来朝，赐与巨万。庄宗以继岌故，<br>待都甚厚，所请无不从。及明宗立，颇恶都为人，而安重诲每以法绳之，都始有<br>异志。是时，唐兵击契丹，数往来定州，都供馈多阙，益不自安。和昭训为都谋<br>曰：“天子新立，四方未附，其势易离，可为自安之计。”已而朱守殷反于汴州，<br>都遂亦反，遣人以蜡书招青、徐、岐、潞、梓五镇，约皆举兵，而五镇不应。明<br>宗遣王晏球讨之。都复与王郁招契丹为援，契丹遣秃馁将万骑救都。都遣指挥使<br>郑季璘、龙泉镇将杜弘寿以二千人迎契丹，为晏球所败。季璘、弘寿被执，晏球<br>责曰：“吾尝使人招汝，何故不降？”弘寿对曰：“受恩中山两世矣，不敢有二<br>心。”遂见杀，弘寿临刑，神色自若。晏球屯军望都，与都及契丹战，大败之曲<br>阳，都及秃馁得数骑遁去，闭城不复出。<br>初，庄宗军中阑得一男子，爱之，使冒姓李，名继陶，养于宫中以为子。明<br>宗即位，安重诲出以乞段徊，徊亦恶而逐之。都使人求得之。至是，绐其众曰：<br>“此庄宗太子也。”被以天子之服，使巡城上，以示晏球军，军士识者曰：“继<br>陶也。”共诟之。都居城中，兵少，惟以契丹二千人守城，呼秃馁为馁王，屈身<br>事之。诸将有欲出降者，都伺察严密，杀戮无虚日，以故坚守经年。天成四年二<br>月，城破，都与家属皆自焚死，王氏遂绝于中山。而处存有子邺，邺子廷胤，与<br>庄宗连外姻，为人骁勇，自为军校，能与士卒同辛苦，明宗时，历贝、忻、密、<br>澶、隰州刺史。范延光反于邺，晋高祖以廷胤为杨光远行营中军使。破延光有功，<br>拜彰德军节度使。<br>初，处直为都所囚，幼子威北走契丹。契丹谓晋高祖曰：“吾欲使威袭其先<br>人爵士，如何？”高祖对曰：“中国之法，自将校为刺史，升团练防御而至节度<br>使，请送威归中国，渐进之。”契丹怒曰：“尔自诸侯为天子，岂有渐乎？”高<br>祖闻之，遽徙廷胤镇义武，曰：“此亦王氏之后也。”后徙镇海而卒。<br>○刘守光<br>刘守光，深州乐寿人也。其父仁恭，事幽州李可举，能穴地为道以攻城，军<br>中号“刘窟头。”稍以功迁军校。仁恭为人有勇，好大言。可举死，子匡威恶其<br>为人，不欲使居军中，徙为瀛州景城县令。瀛州军乱，杀刺史，仁恭募县中得千<br>人，讨平之，匡威喜，复以为将，使戍蔚州。戍兵过期不得代，皆思归，出怨言。<br>匡威为弟匡俦所逐，仁恭闻乱，乃拥戍兵攻幽州，行至居庸关，战败，奔晋、晋<br>以为寿阳镇将。<br>仁恭多智诈，善事人，事晋王爱将盖寓尤谨，每对寓涕泣，自言：“居燕无<br>罪，以谗见逐。”因道燕虚实，陈可取之谋，晋王益信而爱之。乾宁元年，晋击<br>破匡俦，乃以仁恭为幽州留后，留其亲信燕留得等十馀人监其军，为之请命于唐，<br>拜检校司空、卢龙军节度使。<br>其后晋攻罗弘信，求兵于仁恭，仁恭不与，晋王以书微责诮之，仁恭大怒，<br>执晋使者，杀燕留得等以叛。晋王自将讨之，战于安塞，晋王大败。光化元年，<br>遣其子守文袭沧州，逐节度使卢彦威，遂取沧、景、德三州。为其子请命于唐，<br>昭宗迟之，未即从，仁恭怒，语唐使者曰：“为我语天子，旌节吾自有，但要长<br>安本色尔，何屡求而不得邪！”昭宗卒以守文为横海军节度使。<br>仁恭父子率两镇兵十万，号称三十万以击魏，屠贝州。罗绍威求救于梁，梁<br>遣李思安救魏，大败守文于内黄，斩首五万。仁恭走，梁军追击之，自魏至长河，<br>横尸数百里。梁军自是连岁攻之，破其瀛、漠二州，仁恭惧，复附晋。<br>天祐三年，梁攻沧州，仁恭调其境内凡男子年十五已上、七十已下，皆黥其<br>面，文曰“定霸都”，得二十万人，兵粮自具，屯于瓦桥。梁军壁长芦，深沟高<br>垒，仁恭不能近。沧州被围百馀日，城中食尽，人自相食，析骸而爨，或丸墐<br>土而食，死者十六七。仁恭求救于晋，晋王为之攻潞州以牵梁围，晋破潞州，梁<br>军乃解去。<br>然仁恭幸世多故，而骄于富贵，筑宫大安山，穷极奢侈，选燕美女充其中。<br>又与道士炼丹药，冀可不死。令燕人用墐土为钱，悉敛铜钱，銮山而藏之，已<br>而杀其工以灭口，后人皆莫知其处。<br>仁恭有爱妾罗氏，其子守光烝之，仁恭怒，笞守光，逐之。梁开平元年，遣<br>李思安攻仁恭，仁恭在大安，守光自外将兵以入，击走思安，乃自称卢龙节度使，<br>遣李小喜、元行钦以兵攻大安山，执仁恭而幽之。其兄守文闻父且囚，即率兵讨<br>守光，至于卢台，为守光所败，进战玉田，又败，乃乞兵于契丹。明年，守文将<br>契丹、吐浑兵四万人战于鸡苏，守光兵败，守文阳为不忍，出于阵而呼其众曰：<br>“毋杀吾弟！”守光将元行钦识守文，跃马而擒之，又囚之于别室，既而杀之。<br>守文将吏孙鹤、吕兖等，立守文子延祚以距守光，守光围之百馀日，城中食尽，<br>米斛直钱三万，人相杀而食，或食墐土，马相食其骏尾，兖等率城中饥民食以<br>麹，号“宰务”，日杀以饷军。久之，延祚力穷，遂降。<br>守光素庸愚，由此益骄，为铁笼、铁刷，人有过者，坐之笼中，外燎以火，<br>或刷剔其皮肤以死，燕之士逃祸于佗境。守光身衣赭黄，谓其将吏曰：“我衣此<br>而南面，可以帝天下乎？”孙鹤切谏以为不可。梁攻赵，赵王王镕求救于守光，<br>孙鹤曰：“今赵无罪，而梁伐之，诸侯救赵之兵，先至者霸，臣恐燕军未出，而<br>晋已先破梁矣，此不可失之时也。”守光曰：“赵王尝与我盟而背之，今急乃来<br>归我；且两虎方斗，可待之，吾当为卞庄子也。”遂不出兵。晋王果救赵，大败<br>梁兵于柏乡，进掠邢、洺，至于黎阳。守光闻晋空国深入梁，乃治兵戒严，遣人<br>以语动镇、定曰：“燕有精兵三十万，率二镇以从晋，然谁当主此盟者？”晋人<br>患之，谋曰：“昔夫差争黄池之会，而越入吴；项羽贪伐齐之利，而汉败楚。今<br>吾越千里以伐人，而强燕在其后，此腹心之患也。”乃为之班师。<br>守光益以为诸镇畏其强，乃讽诸镇共推尊己，于是晋王率天德宋瑶、振武周<br>德威、昭义李嗣昭、义武王处直、成德王镕等，以墨制册尊守光为尚书令、尚父。<br>守光又遣告于梁，请授己河北兵马都统，以讨镇、定、河东。梁遣阁门使王瞳拜<br>守光河北采访使。有司白守光，尚父受册，用唐册太尉礼仪，守光问曰：“此仪<br>注何不郊天改元？”有司曰：“此天子之礼也，尚父虽尊，乃人臣耳。”守光怒<br>曰：“我为尚父，谁当帝者乎？且今天下四分五裂，大者称帝，小者称王，我以<br>二千里之燕，独不能帝一方乎？”乃械梁、晋使者下狱，置斧钅质于其庭，令曰：<br>“敢谏者死！”孙鹤进曰：“沧州之败，臣蒙王不杀之恩，今日之事，不敢不谏。”<br>守光怒，推之伏钅质，令军士割而啖之。鹤呼曰：“不出百日，大兵当至！”命<br>窒其口而醢之。守光遂以梁乾化元年八月自号大燕皇帝，改元曰应天，以王瞳、<br>齐涉为左右相。晋遣太原少尹李承勋贺册尚父，至燕，而守光已僣号。有司迫承<br>勋称臣，承勋不屈，以列国交聘礼入见，守光怒，杀之。<br>明年，晋遣周德威将三万人，会镇、定之兵以攻燕，自祈沟关入，其澶、涿、<br>武、顺诸州皆迎降。守光被围经年，累战常败，乃遣客将王遵化致书于德威曰：<br>“予得罪于晋，迷而不复，今其病矣，公善为我辞焉。”德威谓遵化曰：“大燕<br>皇帝尚未郊天，何至此邪？予受命以讨僣乱，不知其佗也。”守光益窘，乃献绢<br>千匹、银千两、锦百段，遣其将周遵业谓德威曰：“吾王以情告公，富贵成败，<br>人之常理；录功宥过，霸者之事也。守光去岁妄自尊崇，本不能为朱温下耳，岂<br>意大国暴师经年，幸少宽之。”德威不许。守光登城呼德威曰：“公三晋贤士，<br>独不急人之危乎？”遣人以所乘马易德威马而去，因告曰：“俟晋王至则降。”<br>晋王乃自临军，守光登城见晋王，晋王问将如何？守光曰：“今日俎上肉耳，惟<br>王所为也！”守光有嬖者李小喜，劝其毋降，守光因请俟佗日。是夕，小喜叛降<br>于晋军。明旦，晋军攻破其城，执仁恭及其家族三百口。<br>守光与其妻李氏、祝氏，子继珣、继方、继祚等，南走沧州，迷失道，至燕<br>乐界中，数日不得食，遣其妻祝氏乞食于田家，田家怪而诘之，祝氏以实告，乃<br>被擒送幽州。晋王方大飨军，客将引守光见，晋王戏之曰：“主人何避客之遽也？”<br>守光叩头请死，命械守光并其父仁恭以从军。军还过赵，赵王王镕会晋王，置酒，<br>酒酣请曰：“愿见仁恭父子。”晋王命破械出之，引置下坐。饮食自若，皆无惭<br>色。<br>晋王至太原，仁恭父子曳以组练，献于太庙。守光将死，泣曰：“臣死无恨，<br>然教臣不降者，李小喜也，罪人不死，臣将诉于地下。”晋王使召小喜，小喜<br>瞋目曰：“囚父弑兄，蒸其骨肉，亦小喜教尔邪？”晋王怒，命先斩小喜。守光<br>知不免，呼曰：“王将复唐室以成霸业，何不赦臣使自效？”其二妇从旁骂曰：<br>“事已至此，生复何为？愿先死！”乃俱死。晋王命李存霸执仁恭至雁门，刺其<br>心血以祭先王墓，然后斩之。<br><hr>
