<h4>《史部·宋史·卷四百六十五  列传第二百二十四》<b class="x">作者：脱脱等</b></h4>
<br>◎外戚下<br>○孟忠厚韦渊钱忱邢焕潘永思吴益（弟盖）李道郑兴裔杨<br>次山<br>孟忠厚，字仁仲，隆祐太后兄，追封咸宁郡王彦弼子也。后退居瑶华宫，哲<br>宗恩眷不衰，故忠厚得以仕进。宣和中，官至将作少监。靖康元年，知海州，召<br>权卫尉卿。金人围城，后宫火，出居忠厚家，由是免北迁。金兵退，张邦昌迎后<br>听政，后遣忠厚持书遗康王。王即位，将迎后，授忠厚徽猷阁待制，提举一行事<br>务，寻兼干办奉迎太庙神主事。<br>帝幸扬州，除显谟阁直学士，台谏交章论列，帝以太后故，难之。后闻，即<br>命易武秩，遂授常德军承宣使，干办皇城司。未几，奉太后幸杭州。苗傅乱平，<br>赵鼎谓张浚曰：“太后复辟，其功甚大，当推恩外家。”浚乃奏忠厚宁远军节度<br>使。寻奉太后幸南昌，归至越，以母忧解职。<br>顷之，后崩，以祔庙恩，起复镇潼军节度使，开府仪同三司。及后大祥，封<br>信安郡王，充礼仪使，奉太后神御幸温州。绍兴九年，判镇江府，改判明州兼安<br>抚使，改判婺州。既而帝以太后攒会稽，乃命忠厚判绍兴府兼修奉攒宫事，加少<br>保。三梓宫归，充迎护使。及营佑陵，秦桧当为总护使，惮往，乃除忠厚枢密使<br>以代其行。桧与忠厚僚婿也，然心实忌之。山陵事毕，忠厚欲归枢密府，桧讽言<br>路引故事论列，遂判福州。<br>时海寇猖獗，帝忧忠厚不能弭其患，改判建康府，又改判绍兴府。会郊赦加<br>恩，谢表有“本无时才，出为世用”语。中丞詹大方希桧意，论忠厚表辞轻侮，<br>谓今日不足与有为，遂罢为醴泉观使。桧死，召还行在，授保宁军节度使、判平<br>江府，再改判绍兴府，过阙入见，复诏充万寿观使，提举秘书省。二十七年，卒，<br>赠太保。<br>忠厚奉昭圣太后训，避远权势，不敢以私干朝廷。明受之变，太后垂帘，忠<br>厚乞裁节本家恩泽，如有夤缘，令三省执奏。御史劾秦桧当国，亲姻扳援以进，<br>忠厚独与之忤。自越入见，语所善王铚曰：“忠厚与桧虽有亲好，每怀疑心，<br>今欲求一不伤时忌对札。”铚教之，但言乞免提举学事而已，然亦见废。帝以<br>太后拥佑功，故眷忠厚特优。后在瑶华三十年，恩泽未尝陈请，诏赐忠厚田三十<br>顷以赏之。既奉内祠，金使至，特命押班，且令月过局，如宰执例。及卒，三子<br>皆除直秘阁，亲属六人各进以一官。<br>韦渊，显仁太后季弟也。靖康末，官至拱卫大夫、忠州防御使、勾当军头引<br>见司。金人退，张邦昌遣渊持书遗康王于济南。王即位，迁亲卫大夫、宁州观察<br>使、知东上阁门事，言：“横行五司尚未遵元丰旧制，乞并引进司归客省，东、<br>西上阁门合而为一，以省冗费。”从之。遂命同管客省、四方馆、阁门事。<br>渊性暴横，不循法度，帝虑其有过，难于行法，遂迁福建路副总管。渊引疾<br>丐祠，许之。渊乃言，自宣和及今，十二年未尝磨勘，乞迁秩。吏部言，在法，<br>横行无以年劳磨勘者，帝遂不许。久之，落阶官，除德庆军节度使。召赴行在，<br>除开府仪同三司。会建康军帅边顺疾笃，留守吕颐浩奏以渊代，帝不欲以戚里管<br>军，不许。渊陈乞恩数，帝询太后家故例，赐田五十顷，房缗钱日二十千。帝久<br>不予渊官，闻太后将入境，乃封平乐郡王，令逆于境上。既从后归，即令致仕。<br>又诏奉朝请，迁少师。渊在内不得逞，乞致仕，任便居住。从之。<br>未几，帝恐其肆横于外，复诏落致仕，还居赐第。太后朝景灵宫，渊见后，<br>出言诋毁，诏侍御史余尧弼即其家鞫治，渊具伏诬罔，责授宁远军节度副使、袁<br>州安置。数年复故职，累迁太保、太傅。卒，赠太师。子三人：讯、谦、谠。<br>讯，绍兴中，官至达州刺史，坐过，用太后旨降武德郎，与岭外监当。谦，<br>好学能诗，官至建康军节度使。<br>谦子璞，淳熙末，仕至太府少卿。高崇崩，擢司农少卿，为金国告哀使。金<br>主锡宴，其馆使欲用乐，璞不可，自朝至夜漏下三十刻，金人不能夺。及入见，<br>其阁门令璞吉服入，璞又不可。日将中，乃以凶服见。绍熙初，除焕章阁，论者<br>以为非祖宗旧制，遂换授明州观察使，十年不迁。宁宗嘉其恬退，授清远军节度<br>使，致仕，卒，赠太尉。<br>钱忱，字伯诚，吴越王俶五世孙。父景臻，尚仁宗第十女秦鲁国大长公主，<br>生忱，神宗命赐名，除庄宅副使、骑都尉。<br>帝尝谕景臻曰：“主贤，宜有子，为择嘉配。”娶唐介孙女，又晁迥外孙。<br>忱从二家游，伯父勰在翰苑，因得识一时名卿。<br>哲宗爱之，常使侍左右。徽宗覃八宝恩，为邕州观察使，迁武宁军观察留后。<br>喜其靖共，除泸州节度使。钦宗加检校少保，寻纳节。高宗立，复拜检校少保、<br>泸川节度使、中太一宫使，御书“忠孝之家”四字赐之，进开府仪同三司。绍兴<br>十五年，以秦鲁主终丧，除少保，封荣国公。三十年，迁少师，仍旧节，致仕，<br>给真奉。明年卒，年八十余，赠太师。子端礼，自有传。<br>邢焕，字文仲，开封人。以父任调孟州汜水县主簿，监在京药局、平准务、<br>茶场，以劳改宣德郎、莫州司录。移知开封府阳武县，都大提举开德、大名府堤<br>埽。历开封府士、工、仪曹。<br>诏纳其女为康王妃。靖康初，主管亳州明道宫。王即位，升右文殿修撰，进<br>徽猷阁待制。谏议大夫卫肤敏言，后父不当班从臣，遂改光州观察使，除枢密都<br>承旨。焕屡奏马伸言事切当，宗泽忠劳可倚，黄潜善、汪伯彦误国，其言多所裨<br>益。<br>迁保静军承宣使。苗、刘之变，焕自度不能争，乃病免。兼提举万寿观，求<br>去不已，改江州太平观，遂徙居忠州。<br>绍兴二年，入对，首陈川、陕形势利害，请幸荆南，分兵以图恢复，凡数百<br>言，帝甚嘉之。复以为都承旨，引疾不拜。擢庆远军节度使、提举洞霄宫。<br>焕涉学有文，节俭自持，未尝恃恩私请，识者取焉。是年，卒，赠开府仪同<br>三司，谥恭简，加赠少师，追封嘉国公。<br>潘永思，贤妃叔父也。妃初进封，诏以梁师成第赐永思。建炎初，为阁门宣<br>赞舍人、带御器械。<br>元祐太后在虔，帝遣永思迎归，权三省、枢密事。卢益颇与之交结，为谏官<br>吴表臣所论，范宗尹请出永思，帝曰：“未可，姑罢禄以困之，庶知悔过。”遂<br>夺职。既而辛企宗言永思尝捕魔贼有功，复为带御器械。<br>未几，大理推治伪告，事连永思，帝曰：“永思虽戚里，既有过，安可废法！”<br>乃罢职就逮。狱成，追一官。寻复为阁门宣赞舍人，迁同知阁门事。永思乞增给<br>飱钱，户部言其不应格法，乃止。绍兴八年，自右武郎擢右武大夫、知阁门事，<br>寻卒。<br>吴益，字叔谦，盖字叔平，俱宪圣皇后弟也。益，建炎末，以恩补官，累迁<br>干办御辇院、带御器械。盖，绍兴五年，以恩补官，累迁宣赞舍人。帝与后皆喜<br>翰墨，故益、盖兄弟师法，亦有书名。后受册推恩，益加成州团练使，盖加文州<br>刺史。帝为置皇后宅大小学教授，以王纟兹为之。纟兹明经，善训导，益、盖折<br>节事之。<br>益娶秦桧长孙女，又与王继先交相荐引，故三家姻族皆躐美官。益历官至保<br>康军节度使，加太尉、开府仪同三司。初，既建节，以桧故，授文资，直秘阁。<br>桧进徽宗御制，辞免加恩，帝乃特命赐益三品服，累加秘阁修撰，直徽猷阁。以<br>桧提举编修宽恤诏令，又加益直宝文阁。桧死，其子熺复请于帝，又升敷文阁<br>待制。中丞汤鹏举言，益以庸琐之才，恃亲昵之势，乞褫职名，以示至公，帝谓：<br>“鹏举所论甚切当，然朕于奠桧日，谕桧妻子，许以保全其家，今若遽出其婿则<br>伤恩，臣僚无得更有论列。”自是不复迁。显仁太后葬，为攒宫总护使，始进少<br>保。孝宗嗣位，进少傅，又进太师，封太宁郡王。乾道七年，卒，年四十八，谥<br>庄简，追封卫王。<br>盖官至宁武军节度使，亦累升太尉、开府仪同三司、少保，封新兴郡王。乾<br>道二年，卒，年四十二。赠太傅，追封郑王。<br>益子琚，习吏事，乾道九年，特授添差临安府通判，其后历尚书郎、部使者，<br>换资至镇安军节度使，复以才选，除知明州兼沿海制置使。宁宗初，乃得祠，奉<br>朝请。寻知鄂州，再知庆元府，位至少师，判建康府兼留守，卒。方孝宗崩，光<br>宗以疾不能执丧，大臣请太后垂帘，册立宁宗。琚言于后曰：“垂帘可暂不可久。”<br>后遂以翌日彻帘。琚尝使金，金人嘉其信义。琚死后，宋遣使至金议和，屡不合，<br>金人言南使中惟吴琚言为可信。<br>琚弟璹，仕至保静军节度使。盖子环，亦至昭化军节度使。<br>李道，字行之，相州人。其中女为光宗后。初，道与兄旺聚众归宗泽，泽因<br>事斩旺，命道掌其军。泽薨，道引军依襄阳镇抚使桑仲，仲以为副都统制兼知随<br>州，奏于朝，授武义郎、阁门宣赞舍人。仲为霍明所杀，道与统制李横率兵缟素<br>围明于郢，明亡去。<br>刘豫遣人持书招道，道不从，执其使以闻，诏嘉奖之。豫怒，遣将穆楷攻道，<br>道拒破之。除邓、随州镇抚使兼知邓州。时李横已命别将守邓，道惮横，不敢受，<br>遂命仍知随州。枢密院以道能察军情，不受镇抚之命，理宜褒赏。诏领荣州团练<br>使，进武义大夫。<br>胡安中守唐州，势孤不能自立，遂附豫。道招之，安中复来归。会李成入寇，<br>镇抚使李横弃襄阳去，道亦弃随南归，至江州。诏道属岳飞为选锋军统制，入唐<br>州，擒伪将，除唐、邓、郢州、襄阳都统制。从飞收复襄阳等郡，授行营护军。<br>累至复州防御使、果州观察使。戌鄂州，加中侍大夫、武胜军承宣使，又升御前<br>诸军统制。<br>武兴蛮杨再兴连岁寇掠，道破其众，擒再兴及其二子，迁保宁军承宣使。群<br>盗朱持等聚桂阳，诏道移军衡州经理，道遣高仲等击平之。落阶官，加龙神卫四<br>厢都指挥使，迁镇南军承宣使。<br>金将渝盟，命道以所部戍荆南府。帅臣刘锜奏改为御前前军、右军，就命道<br>统之。锜召奏事，道代为御前诸军都统制。金将刘士萼屯光化境，道掩击，焚其<br>舟，萼遂遁去。寻因大将言道与鄂帅不协，罢。逾年，起授捧日、天武四厢都指<br>挥使、知荆南府。<br>隆兴初，湖北诸司劾其过，帝曰：“道恃戚里妄作，可罢。”久之，再为湖<br>北副总管。及卒，乃拜庆远军节度使，赠太尉，谥忠毅。后既贵，进封楚王。孙<br>孝友、孝纯，皆至节度使。<br>郑兴裔，字光锡，初名兴宗，显肃皇后外家三世孙也。曾祖绅，封乐平郡王。<br>祖翼之，陆海军节度使。父蕃，和州防御使。兴裔早孤，叔父藻以子字之，分以<br>余赀，兴裔不受，请立义庄赡宗族。及藻没，遂解官致追报之义。初以后恩授成<br>忠郎，充干办祗候库。圣献后葬，充攒宫内外巡检，累至江东路钤辖。<br>乾道初，建康留司请治行宫备巡幸，兴裔奏劳人费财，乞罢其役，且言都统<br>及马军帅皆非其人。徒福建路兵马钤辖，过阙入见，询以守令臧否，兴裔条析以<br>对。帝曰：“卿识时务，习吏事，行当用卿。”会复置武臣提刑，就命为之，加<br>遥领高州刺史。郡县积玩，检验法废，兴裔创为格目，分畀属县，吏不得行其奸，<br>因著为令。<br>建、剑、汀、邵盐策屡更，漕臣请易纲运为钞法，兴裔极言其不可。海寇倏<br>去忽来，调兵常无及，兴裔请置澳长，寇至径率民兵御之。又言禁兵事艺不精，<br>多充私役，乞行禁止，尉以捕盗改秩，多伪，当加审实。帝善其数论事，诏加成<br>州团练使。<br>时传闻金欲败盟，召兴裔为贺生辰副使以觇之，使还，言无他，卒如所料。<br>累差浙东、浙西、江东提刑，请祠以归。寻诏知阁门事兼干办皇城司，又兼枢密<br>副都承旨。军妇杨杀邻舍儿，取其臂钏而弃其尸，狱成，刑部以无证左，出之。<br>命兴裔覆治得实，帝喜，赐居第。丁母忧去官，服阕，复故职，除均州防御使。<br>再使金，还，迁潭州观察使。复请祠，起知庐州，移知扬州。扬与庐为邻。<br>初，兴裔在庐尝却邻道互送礼，至是按郡籍，见前所却者有出无归，遂奏严其禁，<br>扬有重屯，粮乏，例籴他境，兴裔搜括渗漏以补之，食遂足。民旧皆茅舍，易焚，<br>兴裔贷之钱，命易以瓦，自是火患乃息。又奏免其偿，民甚德之。修学宫，立义<br>冢，定部辖民兵升差法，郡以大治。楚州议改筑城，有谓韩世忠遗基不可易者，<br>命兴裔往视，既至，阙地丈余增筑之。帝阅奏，喜曰：“兴裔不吾欺也。”<br>绍熙元年，迁保静军承宣使，召领内祠，充明堂大礼都大主管大内公事。宁<br>宗即位，除知明州兼沿海制置使。告老，授武泰军节度使。卒，年七十四，赠太<br>尉，谥忠肃。<br>兴裔历事四朝，以材名结主知，中兴外族之贤，未有其比。子三人：挺，以<br>横行团练使历淮、襄两道帅。损，登进士甲科，与抗皆有位于朝。<br>杨次山，字仲甫，恭圣仁烈皇后兄也，其先开封人。曾祖全，以材武奋，靖<br>康末，捍京城死事。祖渐，以遗泽补官，仕东南，家于越之上虞。<br>次山仪状魁伟，少好学能文，补右学生。后受职宫中，次山遂沾恩得官，积<br>阶至武德郎。后为贵妃，累迁带御器械、知阁门事。丐祠，除吉州刺史，提举佑<br>神观。后受册，除福州观察使，寻拜岳阳军节度使。后谒家庙，加太尉。韩侂胄<br>诛，加开府仪同三司。寻进少保，封永阳郡王。南郊恩加少傅，充万寿观使。致<br>仕，加太保，授安德军、昭庆军节度使，改封会稽郡王。<br>次山能避权势，不预国事，时论贤之。嘉定十二年，卒，年八十一，赠太师，<br>追封冀王。子二人。<br>谷，至太傅、保宁军节度使，充万寿观使、永宁郡王。<br>石，字介之，乾道间入武学，以恭圣仁烈后贵，赐第。庆元中，补承信郎，<br>差充阁门看班祗候，寻带御器械。嘉泰四年，充贺正旦接伴使。时金使颇骄倨，<br>自矜其善射，石从容起，挽弦三发三中的，金使气沮。嘉定改元，除扬州观察使、<br>知阁门事，进保宁承宣使。久之，授保宁节度使，提举万寿观，奉朝请，进封信<br>安郡侯。十五年，以检校少保进封开国公。<br>宁宗崩，宰相史弥远谋废皇子竑而立成国公昀，命石与谷白后，后不可，曰：<br>“皇子，先帝所立，岂敢擅变。”谷、石凡一夜七往反以告，后终不听。谷等拜<br>泣曰：“内外军民皆已归心，苟不从，祸变必生，则杨氏且无噍类矣！”后默然<br>良久，曰：“其人安在？”弥远等召昀入，遂矫诏废竑为济王，立昀，是为理宗。<br>授开府仪同三司，充万寿观使。<br>时宝庆垂帘，人多言本朝世有母后之圣。石独曰：“事岂容概言？昔仁宗、<br>英宗、哲宗嗣位，或尚在幼冲，或素由抚育，军国重事有所未谙，则母后临朝，<br>宜也。今主上熟知民事，天下悦服，虽圣孝天通，然不早复政，得无基小人离间<br>之嫌乎？”乃密疏章献、慈圣、宣仁所以临朝之由，远及汉、唐母后临朝称制得<br>失上之，后览奏，即命择日彻帘。进石少保，封永宁郡王。以寿明慈睿仁福三册<br>太后宝，进至太傅。<br>石性恬澹，每拜爵命必力辞。恭圣祔庙，除太师。兄谷疑于辞受，石力言曰：<br>“吾家非有元勋盛德，徒以恭圣故致贵显，曩吾父不居是官，吾兄弟今偃然受之，<br>是将自速颠覆耳。矧恭圣抑远族属，意虑深远，言犹在耳，何可遽忘？”乃合疏<br>恳辞，至再三，不受。及属疾，除彰德、集庆节度使，进封魏郡王。卒，年七十<br>一，赠太师。<br><hr>
