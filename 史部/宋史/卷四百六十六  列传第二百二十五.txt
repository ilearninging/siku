<h4>《史部·宋史·卷四百六十六  列传第二百二十五》<b class="x">作者：脱脱等</b></h4>
<br>◎宦者一<br>○窦神宝王仁睿王继恩李神福（弟神祐）刘承规阎承翰秦翰<br>周怀政张崇贵张继能卫绍钦石知颙（孙全彬）邓守恩<br>宋世待宦者甚严。太祖初定天下，掖庭给事不过五十人，宦寺中年方许养子<br>为后。又诏臣僚家毋私蓄阉人，民间有阉童孺为货鬻者论死。去唐未远，有所惩<br>也。<br>厥后，太宗却宰相之请，不授王继恩宣徽；真宗欲以刘承规为节度使，宰相<br>持不可而止。中更主幼母后听政者凡三朝，在于前代，岂非宦者用事之秋乎！祖<br>宗之法严，宰相之权重，貂珰有怀奸慝，旋踵屏除，君臣相与防微杜渐之虑深矣。<br>然而宣政间童贯、梁师成之祸，亦岂细哉！南渡苗、刘之逆，亦宦者所激也。<br>《坊记》曰：“君子之道，辟则坊与！大为之坊，民犹逾之。”可不戒哉！作<br>《宦者传》。<br>窦神宝，父思俨，五代时为内侍，宋初皇城使。兄神兴，左领军卫大将军致<br>仕。神宝初为黄门，太平兴国中，从征太原，擐甲登城，中流矢，稍迁入内高品，<br>监并州戍兵。屡出袭贼，前后破砦三十六，斩千余级，大获铠甲、牛马、橐驼，<br>因筑三砦。诏褒之。九年，命与尹宪屯夏州，时岌伽罗腻等十四族久叛，神宝率<br>兵大破之，焚其庐帐，斩千余级，虏获甚众。<br>雍熙中，朝廷遣使绥、宥、麟、府州，募边部愿攻契丹者，赐以金帛。神宝<br>上言：“狼子野心，由此或生边隙。”乃止。俄转殿头高品。淳化中，使河东，<br>阅视堡栅兵骑。慕容德丰自邢台徙延州，未至郡，诏神宝乘传权州事。环州近边<br>内扰，与陈德玄讨之，破牛家族二十八部，且规度通远入灵武路，就命环庆同驻<br>泊。牛家族复结众叛，又破之，歼余党于极泉镇，获其渠帅九人。西戎寇鄜，以<br>援之之劳，迁供奉官，与田绍斌部送灵州刍粮，即命驻泊。<br>李继迁入寇，与慕容德丰袭破其堡砦，焚帐幕，获人畜数万计。连诏嘉奖，<br>迁内殿崇班。至道初，继迁再寇灵武，神宝遣人间道告急阙下。贼围之岁余，地<br>震二百余日，城中粮糗皆竭，潜遣人市籴河外，宵运以入。间出兵击贼，贼引去，<br>以功拜西京作坊副使。又命于浦洛河、清远军援刍粮，与杨允恭议造小车三千，<br>运粮至环州。三年，迁西京左藏库副使。出使灵武，还，奏对称旨，面授供备库<br>使。<br>咸平中出为高阳关钤辖，徙贝、冀巡检。会原州野狸族三千余众徙帐于顺成<br>谷，大虫堪与熟魏族接战，诏神宝和洽之，至则定其经界，遣悉还旧地。入为内<br>侍右班副都知。真宗朝陵，留与刘承珪同掌大内事。大中祥符初，勾当三班院，<br>又掌诸王宫事。迁西京左藏库使、领密州刺史兼掌往来国信。<br>神宝莅职精恪，性吝啬，畜货钜万。天禧初，以皇城使罢内职。三年，卒，<br>年七十一。录其子守志为入内供奉官。<br>王仁睿，不知何许人。年十余岁，事太宗于晋邸，服勤左右，甚淳谨。及即<br>位，宣传指挥颇称旨。历入内小底都知、洛苑副使。命典宫闱出纳之命，最居亲<br>近。尝与柴禹锡等发秦邸阴事。雍熙四年被疾，遣太医诊视。卒，年四十一，特<br>赠内侍省内侍。<br>国朝以来，内侍都知、押班不领他职。淳化、至道后，皆内殿崇班以上兼充，<br>多至诸司使，有领观察使者，没皆有赠官，官给葬事。<br>旧制，内侍人许养一子，以充继嗣。开宝四年，以其争财起讼，诏自今满三<br>十无养父者，始听养子，仍以其名上宣徽院，违者准前诏抵死。咸平中，徐志通<br>为温、台等州巡检，坐取李欢男四人为假子，又纵卒略民家小儿，致其母抱儿投<br>海死，决杖配扫洒班，复申前诏以戒厉之。<br>王继恩，陕州陕人。周显德中为内班高品。初养于张氏，名德钧。开宝中求<br>复本宗，太祖召见，许之，因赐名焉。累为内侍行首。<br>会讨江南，与窦神兴等部禁兵及战船抵采石。九年春，改里面内班小底都知，<br>赐金紫。十月，加武德使。太祖崩，副杜彦圭案行陵地，寻充永昌陵使。太平兴<br>国三年，迁宫苑使。久之，领河州刺史，掌军器弓枪库。<br>雍熙中，王师克云、朔，命继恩率师屯易州，又为天雄军驻泊都监。自岐沟<br>关、君子馆败绩之后，河朔诸路为契丹所扰，城垒多圮。四年，诏继恩与翟守素、<br>田仁朗、郭延濬分路按行增筑之。及遣将北伐，又为排阵都监，屯中山，改皇城<br>使。端拱初，领本州团练使，又为镇、定、高阳关三路排阵钤辖。淳化初，赐甲<br>第一区。五年，加昭宣使，勾当皇城司。李顺乱成都，命为剑南两川招安使，率<br>兵讨之。军事委其制置，不从中覆。管内诸州系囚，非十恶正赃，悉得以便宜决<br>遣。二月，命马步军都军头王杲趣剑门、崇仪使尹元由峡路分遣讨贼，并受继恩<br>节度。诏前军所至，其贼党敢抗王师者，即须杀戮；如本非同恶，受制凶徒，先<br>被胁从今能归顺者，悉释其罪。四月，继恩由小剑门路入研石砦破贼，斩首五百<br>级，逐北过青强岭，平剑州，进破贼五千于柳池驿，斩千六百级，贼众望风奔走，<br>杀戮溺死者不可胜计。又克阆、绵二州。五月，至成都，破贼十万余，斩首三万<br>级，获顺及铠甲、僣伪服用甚众。<br>朝议赏功，中书欲除宣徽使。太宗曰：“朕读前代史书，不欲令宦官预政事。<br>宣徽使，执政之渐也，止可授以他官。”宰相力言继恩有大功，非此任无足以为<br>赏典。上怒，深责相臣，命学士张洎、钱若水议别立宣政使，序位昭宣使上以授<br>之。进领顺州防御使。<br>继恩握重兵，久留成都，转饷不给，专以宴饮为务。每出入，前后奏音乐。<br>又令骑兵执博局棋枰自随，威振郡县。仆使辈用事恣横，纵所部剽掠子女金帛，<br>军士亦无斗志。余贼迸伏山谷间，州县有复陷者。太宗知之，乃命入内押班卫绍<br>钦同领其事。又遣枢密直学士张鉴、西京作坊副使冯守规乘传督其捕贼。议分减<br>师徒出蜀境，以便粮运。<br>高品王文寿者，隶继恩麾下，继恩遣领虎翼卒二千，分遂州路追讨。文寿御<br>下严急，士卒皆怨。一夕卧帐中，指挥使张嶙遣卒排闼入，斩文寿首以出。会夜<br>昏黑，嶙犹疑其非，然炬照之，曰：“是也。”时嘉州贼帅张余有众万余，嶙即<br>以所部与之合，贼势甚盛。初奏至，太宗欲尽诛军人妻子，近臣或请勿杀，悉索<br>营中书，遣帅招抚，谕以释罪，亲属皆全，必自引来归，因可破贼。上然之，令<br>巡检程道符谕旨。亡卒斩嶙，函首送继恩，皆自拔来归。因使为乡导击贼，悉平<br>之。<br>至道二年春，布衣韩拱辰诣阙上言：“继恩有平贼大功，当秉机务，今止得<br>防御使，赏甚薄，无以慰中外之望。”上大怒，以拱辰惑众，杖脊黥面配崖州。<br>俄召继恩。太宗崩，命与李神福按行山陵，加领桂州观察使。<br>继恩初事太祖，特承恩顾。及崩夕，太宗在南府，继恩中夜驰诣府邸，请太<br>宗入，太宗忠之，自是宠遇莫比。喜结党邀名誉，乘间或敢言荐外朝臣，由是士<br>大夫之轻薄好进者从之交往，每以多宝院僧舍为期。有潘阆者能诗咏，卖药京师，<br>继恩荐之，召见，赐进士第。寻察其狂妄，追还诏书。<br>及真宗初，继恩益豪横，颇欺罔，漏泄机事，与参知政事李昌龄缄题往来，<br>多请托，至有连宫禁者。素与胡旦善，时将加恩，密诿其为褒辞。又士人诗颂盈<br>门。上恶其朋结，黜为右监门卫将军、均州安置，籍没赀产，多得蜀土僣拟之物。<br>昌龄责忠武军节度行军司马，旦削籍，长流寻州。诏中外臣僚曾与继恩交识及通<br>书尺者，一切不问。<br>咸平二年，卒于贬所，遣使将其家属还京师，假官舍处之。四年，听归葬。<br>大中祥符三年，特诏追复官爵，以白金千两赐其家。子怀珪，转入内高班。<br>李神福，开封人。父继美，仕后唐为内侍，显德初为御厨都监。时内臣止以<br>服色为贵，太祖特赐紫，后至右领军卫将军。神福少给事晋王府，谨恪解上意，<br>未尝少怠。太宗即位，授入内高品。从征太原，攻城之际，往来梯冲间宣传诏命，<br>即行在所迁殿头。太平兴国六年，擢入内高品押班，迁副都知、勾当翰林司，转<br>入内内班都知。兼勾当祗候内品班。淳化四年，迁崇仪副使、勾当皇城司。属初<br>易黄门之号，转入内黄门都知，俄加宫苑使。太宗好笔札，神福每侍侧，多获别<br>本之赐。及不豫，神福朝夕左右，躬侍药膳。<br>真宗即位，迁皇城使、内侍省入内内侍都知，领恩州团练使、勾当永熙陵行<br>宫事。时模写太宗圣容，以神福立侍。未几，求罢都知，加昭宣使、勾当皇城司，<br>赐第宫城侧，遣修内工为葺之。咸平二年秋，阅兵东郊，以神福为大内都部署。<br>是冬，幸大名，与王继英并为行宫使。四年，勾当三班，部修含光殿，赐赉甚优。<br>景德初，兼领亲王诸宫使。三年，改宣政使。从谒诸陵，复为行宫使。进幸西京，<br>赐酺，命神福主其事。<br>大中祥符初，天书降夕，神福与刘承珪、邓永迁、李神祐、石知颙、张景宗、<br>蓝继宗同直禁中，赐以器币、缗钱。京师酺会，又令神福与白文肇、阎承翰同典<br>之。是岁封泰山，与曹利用同经度行宫道路。及车驾进发，又为行宫使。礼毕，<br>授宣庆使，领昭州防御使，整肃禁卫。先是，诸司使止于宣政，故特置使额以宠<br>之。三年，卒，年六十四。赠润州观察使。<br>神福性恭愿和易，每为卫绍钦所诟骂，皆引避不校。在禁闼五十年，称为长<br>者。然久掌三班，无规制，远近失叙，有请托者不能拒之，人讥其所守。子怀斌、<br>怀赟。弟神祐。<br>神祐，初以父任授殿头高品。太祖将纳孝章皇后，命神祐奉聘礼于华州。乾<br>德五年，征太原，负御宝从行。开宝二年，又从征太原，时有诏缘边和市军储，<br>车驾在潞州闻之，且虑扰民，令神祐驰驿止之。时诏下已五日，神祐一夕而及晋<br>阳。一日，甲士既阵，贼潜纵火焚梯冲，亟命神祐部卫兵为援，斩贼甚众，余悉<br>溃去。王师伐广州，随军赏给。刘鋹平，先部帑藏之物赴京师。及土寇周琼等<br>叛，又副尹崇珂讨平之。六年，随曹彬南征。克关城，擒伪将朱令赟，命神祐驰<br>入献捷书，赐锦袍、金带。<br>太宗即位，迁南作坊副使。钱俶归朝，命神祐往按府藏之积。再征太原，领<br>工徒千人随驾，以备缮完甲兵。刘继元表纳降款，太宗陈仪卫城北台以受之，继<br>元移时未至，神祐驰单骑入城，俄顷，引继元至。及北伐燕蓟，命与刘廷翰统精<br>骑为大阵之援。车驾还，又令率兵屯定州以备契丹。太平兴国六年，滑州治河防，<br>材苇未具，命神祐驰往垣曲，伐薪蒸四百万以济其用。七年，契丹寇边，命领兵<br>屯瀛州，俄改崇仪使，提点左右藏库，迁洛苑使。至道初，西鄙不宁，命为灵、<br>环排阵都监，率众至乌白池而还。俄驻永兴，复护粮运抵朔方。<br>真宗嗣位，转内园使、邠州都监。车驾北巡，改天雄军都监、子城内巡检。<br>时北兵充斥，道途阻塞，命神祐单骑谕密旨于诸将。敌骑数百忽至，神祐乃周麾<br>而呼，若召伏兵，敌惧而逃，遂达其命。俄充邢州排阵都监，勾当西八作司。景<br>德初，上幸澶州，领随驾壕砦。<br>三年，迁入内都知。从东封还，迁南作坊使。时内侍将迁秩，有扈从升山、<br>不升山或不预从祀者，令神祐第其勤状，上亲阅而叙迁之。有范守逊、皇甫文、<br>史崇贵、张延训等，皆尝有谴累而互陈劳效，且言神祐等品第非当，泣诉于上，<br>止而复来者数四。守逊等先改内常侍，上怒，悉停其官。神祐洎石知颙、副都知<br>张景宗、蓝继宗并坐削职。寻掌御厨七年，卒，年六十六。大中祥符六年，录其<br>孙永和为三班奉职。神祐性谨愿，晓音律，颇好篇咏。<br>子怀岊，太宗时尝请为道士，后复内侍。多屯边郡，常持大铁鞭以斗贼，屡<br>中流矢，至供奉官。怀俨为内殿崇班。<br>刘承规，字大方，楚州山阳人。父延韬，内班都知。承规，建隆中补高班，<br>太宗即位，超拜北作坊副使。时泉帅陈洪进归朝，遣承规疾置封其府库。会土民<br>啸聚为寇，承规与知州乔维岳率兵讨定之。太平兴国四年，命与内衣库使张绍勍<br>等六人率师屯定州，以备契丹，又护滑州决河。雍熙中，勾当内藏库兼皇城司，<br>出为鄜延路排阵都监，改崇仪使，迁洛苑使。至道中，与周莹同签书提点枢密、<br>宣徽诸房公事，仍加六宅使。承规恳辞，帝虽不许而嘉其退让。<br>真宗立，莹为宣徽使，以承规领胜州刺史、签书宣徽院公事。寻让宣徽之务，<br>加庄宅使。咸平三年，迁北作坊使。时边境未宁，议修天雄军城垒，命承规乘传<br>经画，又命提举内东、崇政殿等诸门，迁宫苑使。上询承规西事，请益环州木波<br>镇戍兵，以为诸路之援，从之。俄兼勾当群牧司。<br>景德二年，与李允则使河间，按视尝经战阵等处将卒之劳。是岁，置官提举<br>京师诸司库务，以承规领之。所创局署，多所规制。改皇城使。与林特、李溥议<br>更茶法。四年，三司上言新课增羡，承规以劳加领昭州团练使。<br>大中祥符初，议封泰山，以掌发运使迁昭宣使、长州防御使。会修玉清昭应<br>宫，以承规为副使。祀汾阴，复命督运。议者以自京至河中，由陆则山险，具舟<br>则湍悍，承规决议水运，凡百供应，悉安流而达。自朝陵、东封及是皆留掌大内。<br>礼成，当进秩，表求休致，手诏敦勉，仍作七言诗赐之。拜宣政使、应州观察使。<br>五年，以疾求致仕。修宫使丁谓言承规领宫职，藉其督辖，望勿许所请，第<br>优赐告诏，特置景福殿使名以宠之，班在客省使上。仍改新州观察使，上作歌以<br>赐。承规以廉使月禀归于有司，手诏褒美，复定殿使奉以给之。本名承珪，以久<br>疾羸瘵，上为取道家易名度厄之义，改珪为规。疾甚，请解务还私第，听之。仍<br>许皇城常务上印日，内藏库有创制，就取商度。又再表求罢，官检校太傅、左骑<br>卫上将军、安远军节度观察留后致仕。七月卒，年六十四。废朝，赠左卫上将军、<br>镇江军节度，谥曰忠肃。<br>承规事三朝，以精力闻，乐较簿领，孜孜无倦。自掌内藏仅三十年，检察精<br>密，动著条式。又制定权衡法，语在《律历志》。性沈毅徇公，深所倚信，尤好<br>伺察，人多畏之。上崇瑞命，修祠祀，饰宫观，承规悉预闻。作玉清昭应宫，尤<br>为精丽。屋室有少不中程，虽金碧已具，必毁而更造，有司不敢计所费。二圣殿<br>塑配飨功臣，特诏塑其像太宗之侧。承规遇事亦或宽恕，铸钱工常诉本监前后盗<br>铜瘗地数千斤，承规佯为不纳，因密遣人发取还官，不问其罪。咸平中，朱昂、<br>杜镐编次馆阅书籍，钱若水修祖宗实录，其后修《册府元龟》、国史及编著雠校<br>之事，承规悉典领之。颇好儒学，喜聚书，间接文士质访故实，其有名于朝者多<br>见礼待，或密为延荐。<br>自寝疾惟以公家之务为念，遗奏求免赠赙诏葬，上甚嗟惜之，遣内臣与鸿胪<br>典丧，亲为祭文。玉清昭应宫成，加赠侍中，遣内侍邓守恩就墓告祭。子从愿，<br>为西染院使。<br>阎承翰，真定人。周显德中为内侍。入宋事太祖，以谨愿称。太宗时擢为殿<br>头高品，稍迁内侍供奉官、内殿崇班。先是，八作司材木颇有隐弊，承翰建议于<br>都城西置事材场，治材以给之。雍熙中，知广州徐休复奏转运使王延范不轨状，<br>遣承翰驰往同逮捕下狱，就鞫之，考掠过苦，延范遂坐诛。李顺乱蜀，命为川峡<br>招安都监。贼平，授西京作坊副使。会增募金吾兵，以承翰及刘承蕴分充左右金<br>吾都监兼街仗司事。俄罢之。<br>真宗即位，改西京作坊使、内侍左班副都知。咸平三年，河决郓州王陵埽，<br>遣承翰护塞。时议徙郓州以避河患，又诏承翰与工部郎中陈若拙乘传规度，徙于<br>旧治之东南。五年，入内都知韩守英为镇、定、高阳关三路排阵都钤辖，上以其<br>素无执守，议别择人，因谓宰相曰：“承翰虽无武勇，然涖事勤恪。”乃令代<br>守英。时中山屯兵甚众，艰于飞挽，承翰请凿渠，计引唐河水自嘉山至定州三十<br>二里，又至蒲阴东六十二里，合沙河经边吴泊入界河以济馈运，亦可旁为方田，<br>上嘉而从之。渠成，人以为便，优诏褒之。景德初，契丹谋寇顺安军，承翰奉诏<br>发雄、霸精兵，与荆嗣、张延同筑垒御之，俄又遣诣德清军规度重修城垒。车驾<br>北征，承翰先在澶州北城，奏契丹兵在近，请不度河，上不听，促驾度浮桥。二<br>年，加领廉州刺史，勾当群牧司，多条上马政，遂兼群牧副使。时契丹结好，始<br>置国信司主交聘之事，以承翰领之，多所规置。<br>大中祥符初，改西京左藏库使，充夏州赵德明加恩官告使。还，请于浦洛河<br>置馆，以待夏台进奉使，上以荒敻劳役，不许。四年，迁内园使、左班都知，领<br>奖州团练使。<br>有西京左藏库副使赵守伦久典厩牧，至是又掌估马，与承翰联职任，虽素为<br>姻家，然不相得，遂各讼诉，并付御史台。承翰坐擅用群牧司钱，当赎金三十斤；<br>守伦坐违制移估马司，当免所居官；典吏当杖脊。诏宽其罚：承翰赎金十斤，守<br>伦赎金二十斤，典吏亦降从杖。群牧都监张继能、判官陈越田瑴、勾当骐骥院杨<br>保用、估马杨继凝皆释之，制置使陈尧叟特免按问。<br>六年，上制《内侍箴》赐之，承翰表请刻石省中。明年，建应天府为南京，<br>作鸿庆宫，设太祖、太宗像，遣承翰自京奉往。授南作坊使、入内都知。未几，<br>卒，年六十八。赠怀州防御使。<br>承翰性刚强，所至过于检察，乏和懿之誉。子文应，西京左藏库使。<br>秦翰，字仲文，真定获鹿人。十三为黄门，开宝中迁高品。太平兴国四年，<br>崔彦进领众数万击契丹，翰为都监，以善战闻。太宗因加赏异，谓可属任。雍熙<br>中，出为瀛州驻泊，仍管先锋事，迁入内殿头高品、镇、定、高阳关三路排阵都<br>监。淳化四年，补入内押班。<br>赵保忠叛，命李继隆率师问罪，翰监护其军。次延州，翰虑保忠遁逸，即乘<br>驿先往，矫诏安抚以缓其阴计。王师至，翰又讽保忠以地主之礼郊迎，因并驱而<br>出，保忠遂就擒，以功加崇仪副使。至道初，为灵、环、庆州、清远军四路都监。<br>真宗即位，加洛苑使、入内副都知。咸平中，河朔用兵，以为镇、定、高阳关排<br>阵都监，败契丹于莫州东，追斩数万，尽夺所掠老幼。诏褒之，徙定州行营钤辖。<br>王均之乱，为川峡招安巡检使。时上官正与石普不协，翰恐生事，为晓譬和<br>解之。亲督众击贼，中流矢不却，五战五捷，遂克益州，上手札劳问。翼日，进<br>至广都，斩首千余级，获马数千匹。归朝，迁内园使，领恩州刺史。<br>出为镇、定、高阳关前阵钤辖，又徙后阵。破契丹二万众于威虏军西，俘其<br>铁林大将等十五人。又为邠宁、泾原路钤辖兼安抚都监，率所部按行山外，召戎<br>落酋帅，谕以恩信，凡三千余帐相率内附。未几，康奴族拒命，翰与陈兴、许均<br>深入击之，斩级数千，焚其庐帐，获牛马甚众。复与陈兴、曹玮袭杀童埋军主于<br>武延咸泊川。诏书加奖，赐锦袍、金带、白金五百两、帛五百匹。<br>景德初，车驾将北巡，先遣翰乘传往澶、魏裁制兵要，许便宜从事。俄充邢<br>洺路钤辖，与大军会德清军，张掎角之势。又召为驾前西面排阵钤辖，管勾大阵。<br>翰即督众环城浚沟洫以拒契丹。功毕，契丹兵果暴至，翰不脱甲胄七十余日，契<br>丹乞和，凯旋，留泊澶州。月余，令率所部兵还京师，加宫苑使、入内都知。出<br>为泾、原、仪、渭钤辖。先是，西鄙无藩篱之蔽，翰规度要害，凿巨堑，计工三<br>十万，役卒数年而成，不烦于民。就迁皇城使、入内都知。以翰在边久，宣力勤<br>尽，特置是名以宠异焉。翰表让，不听。<br>大中祥符初，求从东封，手诏谕以西垂委任之异。改昭宣使，又为群牧副使，<br>祀汾阴。是岁，夏州属户有扰境上者，即日遣翰往脽上按视，遍巡边部。及翰<br>至，事宁，复还扈从，凡行在诸司细务，悉令裁决，不须中覆。礼毕，加领平州<br>团练使，奉祀毫州，掌如汾阴。八年，营葺大内，诏翰参领其事。闰六月，暴卒<br>于内庭之廨，年六十四。上甚悼惜，为之泣下。赠贝州观察使，赙襚加等。修<br>内毕，诏遣使以袭衣、金带赐其家。<br>翰倜傥有武力，以方略自任。前后战斗，身被四十九创。李继迁之未宾也，<br>翰因使常出入其帐中，无疑间，尝白太宗言：“臣一内官不足惜，愿手刺此贼，<br>死无所恨。”太宗深嘉其忠。<br>翰性温良谦谨，接人以诚信，群帅有刚狠不和者，翰皆得其欢心。轻财好施，<br>与将士同休戚，能得众心，皆乐为用。其殁也，禁旅有泣下者。<br>九年，重赠彰国军节度，诏杨亿撰碑文，亿以其不蓄财，表辞所贽物，虽朝<br>廷不许，而时论美之。子怀志，内殿崇班。<br>周怀政，并州人。父绍忠，以黄门事太宗，从征河东，得怀政于乱尸间，养<br>为子。给事禁中，累至入内高品。大中祥符初，真宗东封，命修行宫顿递。及奉<br>泰山天书驰驿赴阙，转殿头。天书每出宫，与皇甫继明并为夹侍。东封礼成，与<br>内殿崇班康宗元留泰山，修圜台，转入内西头供奉官。祀汾阴，转东头。六年，<br>刘承规卒，擢内殿崇班、入内押班、勾当皇城司。会朝谒太清宫，与阎承翰等同<br>管勾大内事。七年，奉天书摹刻于乾元殿，为刻玉都监，又为修兖州景灵宫、太<br>极观都监，俄迁内殿承制。是冬，命起居舍人、知制诰盛度为会真宫醮告使，怀<br>政为都监。还，为玉清昭应宫都监兼掌景灵宫、会灵观使。刻玉成，迁如京副使。<br>九年，建资善堂，以怀政为都监。寿丘宫观成，优赐袭衣、金带，迁崇仪使。天<br>禧大礼，又为修奉宝册都监，加领长州刺史，是冬，迁洛苑使。二年春，迁左藏<br>库使。仁宗为皇太子，命为入内副都知、管勾左右春坊，转左骐骥使。三年，领<br>英州团练使，加昭宣使。<br>怀政日侍内廷，权任尤盛，于是附会者颇众，往往言事获从，同列位望居<br>右者，必排抑之。中外帑库皆得专取，因多入其家。性识凡近，酷信妖妄。有朱<br>能者，本单州团练使田敏厮养，为人凶狡，遂赂怀政亲信，得见，因与侍卒姚斌<br>妄谈神怿以訹之。怀政大惑，援能至御药使、领阶州刺史。俄于终南山修道观，<br>与刘益辈造符命，托神言国家休咎，否臧大臣。时寇准镇永兴，能为巡检，倚准<br>旧望，欲实其事。准好胜，喜其附己，多依违之。<br>朝臣屡言怀政之妄，真宗含忍不斥，然渐疏远之。怀政忧惧，时使小黄门自<br>禁中出，诈称宣召，入内东门，坐别室，久之而还，以欺同类。会准为相，逾年<br>而罢，怀政愈畏获谴，不自安。<br>四年七月，与弟礼宾副使怀信谋潜召客省使杨崇勋、内殿承制杨怀吉、阁门<br>祗候杨怀玉会皇城司，期以二十五日窃发，杀丁谓等，复相寇准，奉真宗为太上<br>皇，传位太子。前夕，崇勋、怀吉诣丁谓第密告之，谓即夜偕崇勋、怀吉至曹利<br>用第计议，翌日，利用入奏，真宗怒，命收怀政。令宣徽北院使曹玮与崇勋于御<br>药院鞫讯，具伏。帝坐承明殿临问，怀政但祈哀而已，命斩于城西普安寺。父内<br>殿承制绍忠及怀信并杖配复岳州，子侄勒停，赀产没官。朱能父左武卫将军致仕<br>谔、母周氏，罚铜百斤，子守昱、守吉分配邵、蔡、道州。怀政仆使、亲从并杖<br>配海岛、远州，部下使臣贬秩有差。怀政之未败也，绍忠尝诟之曰：“斫头竖子<br>终累我！”怀信谓之曰：“兄前事必败，宜早诣上首实，庶获轻典。”及其谋乱，<br>又泣拜止之，不听，故皆得免死。<br>右街僧录澄远以预闻妖诈，决杖黥配郴州。内供奉官谭元吉、高品王德信、<br>高班胡允则、黄门杨允文与怀政协同妖妄，皆杖配远州。入内押班郑志诚与能书<br>问往还，削两任，配房州。入内供奉官石承庆尝为怀政所召，夜二鼓不下皇城门<br>钥以待，黄门黄守忠见之，戒门卒勿纳，至是言其事，承庆坐削两任，配宿州。<br>杨怀玉次日始诣枢密院自陈，责授侍禁、杭州都监。擢崇勋内客省使、桂州观察<br>使，怀吉如京使，赐以金带、金银。<br>怀政既诛，亟遣入内供奉官卢守明、邓文庆驰驿永兴，捕朱能。刘益、李贵、<br>康玉、唐信，道士王先、张用和悉免死，配远州。能侦知使者至，衷甲出，杀守<br>明以叛。诏遣内殿承制江德明、入内供奉官于德润发兵捕之，能入桑林自缢死。<br>永兴、乾耀都巡检供奉官李兴、本军十将张顺断能及其子首以献，补兴阁门祗候，<br>顺牢城都头。以刘益等十一人党能害中使，磔于市。王先、李贵、唐信、张用和<br>八人皆处斩。能母妻子弟皆决杖配隶，阁门祗候穆介、知永兴军府朱巽、转运使<br>梅询刘楚、知凤翔府臧奎等坐与怀政、能交结相称荐，皆论罪。降寇准太常卿，<br>再贬道州。凡朝士及永兴、凤翔官吏与准厚善者，悉降黜焉。<br>张崇贵，真定人。太祖时为内中高品，稍迁殿头。太平兴国中，以善射迁为<br>御带。钱俶纳土，命驰往阅城防储偫之数。亲征太原，从崔彦进、李汉琼先路<br>视水草。端拱初，补内供奉官。<br>淳化四年，命乘传之延州招羌戎之内附者，发库钱犒给，以金币赐酋领。将<br>行，转内班右班押班，就命管勾鄜延屯兵，李继隆讨李继迁，诏崇贵以延安兵掎<br>角进讨。及擒赵保忠，留崇贵与石霸守绥州，徙平夏民以实之。继迁扼橐驼路，<br>驱胁内属戎人，崇贵与田敏率熟仓族癿遇战于双塠，杀二千余级，掠牛羊、<br>橐驼、铠甲甚众，连诏褒谕。继迁走漠中，遣其将佐赵光祚、张浦求纳款，会于<br>石堡砦，崇贵椎牛酾酒犒谕之，给以锦袍带。会改内班为黄门，命为黄门右班押<br>班，仍加内殿崇班，又改黄门为内侍，职随易焉。既而继迁贡橐驼、名马待罪，<br>遣崇贵往赐器币、茶药、衣物。<br>至道元年，进崇仪副使、内侍右班副都知。时继迁复叛，劫刍馈于浦洛河。<br>二年，诏李继隆大发师进讨。贼围灵州急，太宗将弃之，廷议未决，命崇贵与冯<br>纳乘传往议其事，乃益兵固守，就命为灵、环、庆州、清远军路监军，又为排阵<br>都监。<br>真宗立，拜洛苑使、右班都知、管勾并州军马。自至道后，五路讨贼，兵战<br>相继，卒无成功。及是，保吉复修贡，诏以定难节度授之，命崇贵持诏命、衣带、<br>器币以赐。使还，加六宅使。<br>咸平元年，又命管勾鄜延屯兵，泊延安，改驻泊都监，又为钤辖。其后继迁<br>复与熟户李继福为隙，因缘内扰，崇贵与张守恩击之，焚庐舍，获赀畜、器甲、<br>生口甚众。又与王荣御贼，获具装马数十匹，再诏褒饬。四年，诏归。俄领奖州<br>刺史，复涖鄜延，仍制置沿边青白盐事。与卫超领军入敌境，焚庐舍帐幕，获<br>廪糗、牛羊，复被诏奖。崇贵屡诇契丹事传递以闻，愿身当一队为前锋，诏不<br>允。<br>景德元年，保吉死，其子德明尚幼，崇贵移书谕朝廷恩信，德明请俟释服禀<br>命。诏书慰抚，以向敏中为缘边安抚使。自是边防事宜，经制小大，皆崇贵专主<br>之。筑台保安北十里许，召戎人会议，与之盟约。二年春，召赴阙面授方略，许<br>德明以定难节度、西平王，赐金帛缗钱各四万、茶二万斤，给内地节度奉，听回<br>图往来，放青盐禁，凡五事。而令德明纳灵州土疆，止居平夏，遣子弟入宿卫，<br>送略去官吏，尽散蕃汉兵及质口，封境之上有侵扰者禀朝旨，凡七事。德明悉如<br>约，惟以子弟入质及纳灵州为难，故亦禁盐如旧，不许回图。<br>三年九月，以德明誓表来上，崇贵因请入朝，许之。以功拜皇城使、内侍左<br>右班都知，领诚州团练使。又持旌节诰命授德明，太常博士赵湘为之副。四年，<br>使还，会车驾上陵，次琼林苑，崇贵对于苑中，即命为行宫使。是秋，复还延安。<br>供奉官曹信时监边军，信善琴，崇贵与石普军中宴集，令信奏之，信以久废为辞。<br>崇贵与普因摭其他过以闻，真宗知其诬奏，不问。大中祥符元年，加昭宣使。<br>崇贵久在边，善识羌戎情伪，西人畏服。每德明有所论述及境上交侵，皆先<br>付裁制。夏州趣边有二路，其文移至环庆者，皆付延州议焉。尝请置缘边安抚使，<br>如北面之制。上曰：“西鄙别无经营，苟德明能守富贵，无虑朝廷失恩信也。增<br>置署局，徒为张皇，不若委卿静制之。”二年，上言久去乡里，愿得告归葬父母。<br>许之，锡与甚厚。复命为都钤辖，提举榷场。崇贵乞留京师，面谕委属之意，听<br>岁入奏事。四年八月，卒，年五十七。帝悼惜之，赠丰州观察使，内侍护丧还京<br>师。子承素，东染院副使。<br>张继能，字守拙，并州太原人。父赞，晋末为内班。继能，建隆初以黄门事<br>禁中，太平兴国初为内品。从征河东，命主城南洞屋，以劳迁高品。契丹入寇，<br>命为高阳、镇、定路先锋都监，从崔彦进战长城口，多所俘馘。明年，又与彦进<br>败契丹于唐兴口，转殿头高品。<br>雍熙中，夏州叛命李继隆为银、夏都部署，以继能监军。俄徙护定州屯兵，<br>领骁捷卒三千，屯五回岭。端拱初，迁入内殿头，从赵保忠讨李继迁。保忠荐其<br>有材，命与保忠同经略其事。代还，掌内弓箭库。淳化三年，与白承睿护刍粟入<br>灵武。会继迁复寇边，命继能、承睿与知灵州侯延广领骁卒五千，同主军务，俄<br>留为本州都监。及郑文宝议城威州、清远军，继能护其役。工毕，命与西京作坊<br>副使张延洲同知军事，又与田绍斌同掌积石砦。就迁内供奉官、灵环庆、清远军<br>后阵都监，与西人转斗，败走之。复还清远。诣阙奏事，迁内殿崇班。未几，拜<br>供备库副使，复遣护环州屯兵，徙泾、原、仪、渭都巡检使。<br>真宗即位，迁崇仪使、灵、环十州军兵马都监兼巡检安抚使。咸平三年王均<br>之乱，命为川峡两路招安巡检使。成都平，留为利州招安巡检，寻召归。会银、<br>夏寇警，复为邠宁驻泊都监。夏人寇清远军，营于积石河，继能与杨琼、冯守规<br>在庆州逗留，不时赴援，致陷城堡，又焚弃青冈砦，特诏下御史府，免死，长流<br>儋州。景德二年，会赦，还为内侍省内常侍，又为陕西捕贼巡检，获千余人，改<br>内殿崇班。从朝陵，为行宫四面巡检。<br>四年，宜州卒陈进为乱。初，知州刘永规驭下严酷，课澄海卒伐木葺州廨，<br>数不中程即杖之，至有率妻孥趣山林以采者，虽甚风雨，不停其役。故进因众怨，<br>杀永规及监军国钧，拥判官卢成均为帅，据其城。<br>七月，奏至，诏东上阁门使忠州刺史曹利用、供备库使贺州刺史张煦为广南<br>东、西路安抚使，如京副使张从古及继能副之，虞部员外郎薛颜同勾当转运事，<br>发荆湖蕲黄州兵讨之。上语近臣曰：“番禺宝货雄富，贼若募骁果，立谋主，沿<br>流东下趣广州，则为患深矣。”遣内侍高品周文质使广州，监屯兵，会邻路巡检<br>使控要路，集东西海战棹，扼端州峡口。贼悉众来攻柳城县，殿直韩明、许贵、<br>郝惟和以所部兵千余御敌，明、贵死之，惟和仅以身免，成均奉宜州印遣使诣舒<br>贲求赦罪。是夕，进复陷柳城，官军退保象州。贼又寇怀远军，知军殿直任吉与<br>邕桂巡检、殿直张崇宝、侍禁张守荣击走之。贼退而复集者累日，吉辈固守，屡<br>与斗，大获其器甲。又攻天河砦，砦兵甚少，监军奉职钱吉部分严整，一战败之。<br>贼众屡衄，颇溃去，众心的携贰，将弃宜州，以家属之悼耄者五百人陨江中，率<br>其众裁三千趣柳、象，将入容管。初至柳州，限江不能渡。知州王昱望贼遁走，<br>城遂陷。<br>朝廷以诏书四十分揭要路，谕贼归顺者悉释其罪。贼挈族居思顺州，分兵攻<br>象州。利用命入内高班于德润以千兵倍道袭逐，利用等继至，遇贼武仙县之李练<br>铺。贼初不知觉，惟进率众来拒，直犯前军，前军寄班侍班郭志言麾骑士左右纵<br>击。贼衣顺水甲、执标牌以进，飞矢攒锋不能却，前军即持棹刀巨斧破其牌，史<br>崇贵登山大呼曰：“贼走矣，急杀之！”贼心动，众遂溃。逐北至象州城下，贼<br>砦犹有据长竿瞰城中者，成均始挈其族以诏书来降，乃斩进并其党，生擒贼帅六<br>十余人，斩首级、获器甲战马甚众。<br>利用分兵捕余寇，遣于德润驰奏其事。授利用引进使，煦如京使，从古庄宅<br>副使，继能供备库使，志言供备库使。又以御前忠佐马步军副都军头郭全丰为都<br>军头，领勤州刺史。归远军士手杀进者李昊、刘宗、赵敏并补本军都头，张守荣<br>为供奉官、阁门祗候，张崇宝、任吉并为供奉官，钱吉为右侍禁。又以知象州大<br>理寺丞何邴最有劳，优拜祠部员外郎，赐绯。又赐邴三子知道、知古、知常出身，<br>邴之亲属同扞寇者悉甄叙之。升象州为防御使。<br>初，贼攻象州，城在高丘上，素无井，闭垒之日，皆以乏水为虑。赖天雨，<br>停水将竭而雨复下，如是者两月，汲之以济。山中无烽候，每欲破贼，即祷于城<br>西神祠，或见巨蟒吞龟，是日果有克获，众以为神灵助顺之应。张守荣俄病瘴，<br>遣尚医驰往视之，未至而卒，赠如京使，录其子官。十二月，余寇悉平。<br>东封，留继能为京旧城内巡检钤辖，俄加东染院使。<br>大中祥符二年，入内都知李神祐等坐事悉罢，擢继能入内内侍省副都知。时<br>宗室多召侍讲说书，上嘉其勤学，令讲诵日别给公膳，专遣继能主之。俄又与内<br>殿承制岑保正提点郡县主诸院事。三年，兼群牧都监。祀汾阴，留掌大内兼旧城<br>内巡检钤辖，俄领会州刺史。谒太清宫，为天书扶侍都监。七年，以疾求解职，<br>不许。命为泾原仪渭、镇戎军两路钤辖。未几，徙鄜延都钤辖。先是，内属户杀<br>汉口者止罚孳畜，继能则丽于常法，由是西人畏而不敢犯。德明虽受朝命，而羌<br>部不绝寇境。继能日课卒截竹为签，署字其上，且言以备将士记杀获功状，贼闻<br>之甚惧。归朝，复涖群牧。仁宗在储宫，尝亲书一幅赐之。继能以闻，真宗亦<br>为标题其末，人以为荣。九年，坐前护修庄穆皇后陵摧陷，左授西染院使，掌往<br>来国信。<br>天禧初，复西京左藏库使。国信司吏陈诚者，颇巧黠，继能欲援置群牧司，<br>而诚先隶群牧，坐事停职。至是，群牧吏左宗抉其宿负，白制置使曹利用，故诚<br>不遂所求。继能怒宗之沮己，密遣亲事卒侦宗。会宗弟元丧妻，宗尝为假敦骏军<br>校马送葬，及还，元抵饮肆与酒保相殴，系府中，而假马之事未发。诚即白继能，<br>请属府中并劾其事。知府乐黄目受属，狱未就，为群牧副使杨崇勋所发，继能坐<br>罢内职，降授西京作坊使，出为邠宁钤辖。继能自陈不愿外任，得掌瑞圣园，寻<br>领往来国信所。三年，复为西京左藏库使、内侍右班副都知。未几，迁崇仪使，<br>以衰老求解职，转内园使，掌琼林苑。五年，卒，年六十五。特赠汀州团练使，<br>录其子怀忠为大理寺丞，孙逖为三班奉职，逊为借职、春坊祗候。<br>继能性沉密知兵，颇勇敢，喜读书，然好治生。晚年急于聚蓄，众以此少之。<br>何邴后归朝，知磁州而卒。一子知崇裁十余岁，特补太庙斋郎。又徙其侄平<br>夷尉知古为滏阳尉。省郎无赏延之例，犹以城守劳，故甄录焉。<br>卫绍钦，开封人。父汉超，内侍高品。绍钦始以中黄门给事晋邸，太宗即位，<br>补入内高品，甚被亲倚。从征太原，命督诸将攻城。刘继元降，命领骁卒先入城，<br>烧其营栅，迁殿头高品。雍熙二年，擢入内西头供奉官。淳化中，部修皇城，功<br>毕，授入内押班。五年，加崇仪副使。<br>李顺之乱，王师致讨，与王继恩同领招安捉贼事，遇贼，斗学射山南。又攻<br>清水埧，破双流砦，招降数万众，斩千余级。顺死，余党保险为寇，又与杨琼<br>先扼要路以邀之，擒斩万余人，获器甲枪槊千余。遣别将曹习领兵捕余贼于安国<br>镇，斩三百级。时嘉、眉二州贼尚扰城郭，又遣内殿崇班宿翰讨之。两川平，召<br>还，深被褒劳。<br>真宗嗣位，拜宫苑使，领爱州刺史，充入内副都知、修奉永熙陵都监，即复<br>土，遂为陵使。景德二年，改皇城使。从幸河朔，命为车驾前后行宫四面都巡检。<br>次澶渊，命领扈驾兵守河桥。三年，加昭宣使。朝诸陵，复为行宫巡检。驻洛阳，<br>命为皇城内外都巡检。历掌三班院、皇城仪鸾翰林司。卒，年五十六。<br>绍钦苛愎少恩，不为众所附。太平兴国中，江东有僧诣阙请修天台寿昌寺，<br>且言寺成愿焚身以报。太宗允其请，命绍钦往督营缮。既讫役，遽积薪于廷，请<br>僧如愿，僧言欲见至尊面谢，绍钦曰：“昨朝辞日，亲奉德音，不烦致谢。”僧<br>惴怖偃蹇，顾道俗望有救之者，绍钦即促令跻薪上，火既盛，僧欲投下，绍钦遣<br>左右以叉抑按而焚之。子承庆，至内殿承制。<br>石知颙，真定人。曾祖承渥，梁尚食使。祖守忠，晋内供奉官。父希铎，高<br>品。<br>知颙形貌甚伟，建隆中授内中高品。太宗即位，改供奉官。雍熙中，诸将征<br>幽蓟，以知颙随军。归，掌仪鸾司。<br>淳化中，明州初置市舶司，与蕃商贸易，命知颙往经制之。转内殿崇班、亲<br>王诸宫都监。从王继恩平蜀寇，就迁西京作坊副使。<br>咸平初，迁正使、带御器械。契丹犯边，上北巡，命为天雄军、澶州巡检使，<br>俄改德、博等州缘河巡检使兼安抚，加领长州刺史。三年，戍镇、定、高阳关三<br>路，押大阵。是冬，改高阳关驻泊行营钤辖。归朝，复掌亲王诸宫事。景德中，<br>自京抵泗，遣徒治河堤，命总其役。初计工累月，及是，浃日而毕。上面加褒谕，<br>赐白金千两，授入内都知。<br>大中祥符初，迁内园使。俄以定内侍迁秩品第不当，为其列所诬，坐罢都知。<br>三年，为并、代州钤辖，迁庄宅使，徙镇、定、高阳关钤辖。四年，命与内殿崇<br>班张继能、供奉官侍其旭同修太祖神御殿。上封求觐阙下，复掌群牧司、三班院、<br>亲王诸宫事。<br>天禧二年，为并、代州钤辖兼管勾麟府路军马事。三年，卒，年六十九。孙<br>全彬。<br>全彬字长卿，以知颙奏补入内小黄门，累迁西头供奉官。仁宗使致香币于南<br>海，密诏察所过州县吏治民俗，还，具以对，帝以为忠谨。陕右群盗杀凤州巡检，<br>遣往擒灭之。<br>元昊叛，全彬监鄜州兵救延州，解围去。经略使明镐言其勇略善将，得边人<br>情，除并、代州都监，加内侍押班。进钤辖，徙鄜延，还，为押班。<br>侬智高寇广南，以为湖南、江西路安抚副使。出桂林，请于宣抚使狄青，愿<br>独当一队以自效。于是使将左方兵，力战于邕州。南方平，领绵州防御使。<br>张贵妃居宁华殿阁，命全彬提举。妃薨，治丧过制，皆刘沆、王洙与全彬共<br>为之。数月，进宫苑使、利州观察使，给两使留后奉。俄为入内副都知，知制诰<br>刘敞封还词命，居三月，复授之。转领信武军留后，为永昭陵钤辖。时去永定复<br>土四十二年，有司多亡其籍，全彬以心计办治。迁福延宫使，提点奉先院。<br>熙宁中，卒，年七十六。赠太尉、定武军节度使，谥曰恭僖。<br>邓守恩，并州人。十岁以黄门事太宗。淳化中，盗起成都，从王继恩往讨之。<br>至道初，就护西蜀屯兵。咸平初，为入内高班。契丹入寇，命石保吉为镇、定都<br>部署，以守恩为都监。逾年，入掌骐骥院。会龙骑叛卒剽劫环、庆，遣守恩擒翦<br>之。景德初，为澶、濮都巡检。又使环、庆及戎、泸等州巡察边事。<br>大中祥符初，按狱于濮州，雪冤人十余。预监修玉清昭应宫、会灵观。七年，<br>又兼修真游殿、景灵宫。累迁入内高品、供奉官。宫成，迁内殿承制。八年，预<br>修大内，改西京作坊副使。九年，营造皆毕，授东染院使，充会灵观都监。<br>天禧二年，掌军头引见司，又修祥源观成，迁崇仪使。三年，授入内押班。<br>河决滑州，命为修河钤辖。郊祀，召为行宫使，改如京使，复还本任。四年春，<br>河复故道，迁文思院使。归朝，加领昭州刺史。是秋，掌皇城、国信二司，整肃<br>禁卫，迁入内副都知。会建天章阁，命领其事。又勾当资善堂兼太子左右春坊司。<br>守恩长七尺余，状貌甚伟，涖事干敏，以强果称于时。五年，卒，年四十<br>八。赠淄州防御使。录其子官。<br><hr>
