<h4>《史部·宋史·卷四百五十八  列传第二百一十七》<b class="x">作者：脱脱等</b></h4>
<br>◎隐逸中<br>○王樵张愈黄晞周启明代渊陈烈孙侔刘易姜潜连庶章<br>詧俞汝尚阳孝本邓考甫宇文之邵吴瑛松江渔翁杜生顺昌山人<br>南安翁张举<br>王樵，字肩望，淄州淄川人。居县北梓桐山。博通群书，不治章句，尤善考<br>《易》。与贾同、李冠齐名，学者多从之。咸平中，契丹游骑度河，举家被掠。<br>樵即弃妻，挺身入契丹访父母，累年不获，还东山。刻木招魂以葬，立祠画像，<br>事之如生，服丧六年，哀动行路。又为属之尊者次第成服，北望叹曰：“身世如<br>此，自比于人可乎！”遂与俗绝，自称赘世翁，唯以论兵击剑为事。一驴负装，<br>徒步千里，晚年屡游塞下。画策干何承矩、耿望，求灭辽复仇，不用。乃于城东<br>南隅累砖自环，谓之“茧室”。铭其门曰：“天生王樵，薄命寡智，材不济时，<br>道号‘赘世’。生而为室，以备不虞，死则藏形，不虞乃备。”病革，入室自掩<br>户卒。治平末，职方郎中向宗道知淄州，访茧室，已构屋为民居。得樵甥牟氏子，<br>乃知改葬。因而即其地复作茧室及祠堂，刻石以记之。<br>张愈字少愚，益州郫人，其先自河东徙。愈隽伟有大志，游学四方，屡举不<br>第。宝元初，上书言边事，请使契丹，令外夷相攻，以完中国之势，其论甚壮。<br>用使者荐，除试秘书省校书郎，愿以授父显忠而隐于家。文彦博治蜀，为置青城<br>山白云溪杜光庭故居以处之。丁内艰，盐酪不入口。再期，植所持柳杖于墓，忽<br>生枝叶，后合抱。六召不应。喜奕棋。乐山水，遇有兴，虽数千里辄尽室往。遂<br>浮湘、沅，观浙江，升罗浮，入九疑，买石载鹤以归。杜门著书，未就，卒。<br>妻蒲氏名芝，贤而有文，为之诔曰：“高视往古，哲士实殷，施及秦、汉，<br>余烈氛氲。挺生英杰，卓尔逸群，孰谓今世，亦有其人。其人伊何？白云隐君。<br>尝曰丈夫，趋世不偶，仕非其志，禄不可苟，营营末途，非吾所守。吾生有涯，<br>少实多艰，穷亦自固，困亦不颠。不贵人爵，知命乐天，脱簪散发，眠云听泉。<br>有峰千仞，有溪数曲，广成遗趾，吴兴高躅。疏石通迳，依林架屋，麋鹿同群，<br>昼游夜息。岭月破云，秋霖洒竹，清意何穷，真心自得，放言遗虑，何荣何辱？<br>孟春感疾，闭户不出，岂期遂往，英标永隔。抒词哽噎，挥涕汍澜，人谁无死，<br>惜乎材贤。已矣吾人，呜呼哀哉！”<br>黄晞，字景微，建安人。少通经，聚书数千卷，学者多从之游，自号聱隅子。<br>著《歔欷琐微论》十卷，以谓聱隅者枿物之名，歔欷者叹声，琐微者述辞也。石<br>介在太学，遣诸生以礼聘召，晞走匿邻家不出。枢密使韩琦表荐之，以为太学助<br>教致仕。受命一夕卒。<br>周启明字昭回，其先金陵人，后占籍处州。初以书谒翰林学士杨亿，亿携以<br>示同列，大见叹赏，自是知名。四举进士皆第一。景德中，举贤良方正科，既召，<br>会东封泰山，言者谓此科本因灾异访直言，非太平事，遂报罢。于是归，教弟子<br>百余人，不复有仕进意，里人称为处士。转运使陈尧佐表其行义于朝，赐粟帛。<br>仁宗即位，除试助教，就加廪给。久之，特迁秘书省秘书郎。改太常丞，卒。启<br>明笃学，藏书数千卷，多手自传写，而能口诵之。有古律诗、赋、笺、启、杂文<br>千六百余篇。<br>代渊，字蕴之，本代州人。唐末，避地导江，家世为吏，有阴德。渊性简洁，<br>事亲以孝闻。受学于李畋、张达。年四十，乡人更劝，举进士甲科，得清水主簿。<br>叹曰：“禄不及亲，何所为耶？”还家教授，坐席常满。安抚使举凤州团练推官，<br>不就。知益州杨日严又荐之，遂以太子中允致仕。谢绝诸生，著《周易旨要》、<br>《老佛杂说》数十篇。田况上其书，自太常丞改祠部员外郎。晚年日菜食，巾褐<br>山水间，自号虚一子。长吏岁时致问，澹然与对，略不及私。嘉祐二年九月，有<br>疾，召术士择日，云“丙申吉”，颔之，是日沐浴而绝。<br>陈烈字季慈，福州候官人。性介僻，笃于孝友。居亲丧，勺饮不入于口五日，<br>自壮及老，奉事如生。学行端饬，动遵古礼，平居终日不言，御童仆如对宾客。<br>里中人敬之，冠昏丧祭，请而后行。从学者常数百。贤父兄训子弟，必举烈言行<br>以示之。<br>尝以乡荐试京师不利，即罢举。或勉之求仕，则曰：“伊尹守道，成汤三聘<br>以币；吕望既老，文王载之俱归。今天子仁圣好贤，有汤、文之心，岂无先觉如<br>伊、吕者乎？”仁宗屡诏之，不起。人问其故，应曰：“吾学未成也。”公卿大<br>夫、郡守、乡老交章称其贤。嘉祐中，以为本州教授，欧阳修又言之，召为国子<br>直讲，皆不拜。<br>已而福建提刑王陶言其为妻林氏所讼，因诋烈贪诈，乞夺所受恩。司马光为<br>谏官，率同列争曰：“臣等每患士无名检，故举烈以厉风俗。烈平生操守，出于<br>诚实，虽有迂阔不合中道，犹为守节之士，当保而全之。若夫妇不相谐，则听之<br>离绝，毋使节行之士为横辱所挫。”陶说遂不行。<br>元祐初，部使者申荐之，诏从其尚，以宣德郎致仕。明年，复教授本州。在<br>职不受廪奉，乡里问遗丝毫无所受；家租有余，则推以济贫乏。卒，年七十六。<br>孙侔，字少述，与王安石、曾巩游，名倾一时。早孤，事母尽孝。志于禄养，<br>故屡举进士。及母病革，自誓终身不求仕。客居江、淮间，士大夫敬畏之。<br>刘敞知扬州，言其孝弟忠信，足以扶世矫俗，求之朝廷，吕公著、王安石之<br>流也。诏以为扬州教授，辞。敞守永兴，辟入幕府，亦辞。英宗时，沈遘及王陶、<br>韩维连荐之，授忠武军推官、常州推官，皆不赴。<br>少与安石友善，安石为相，过真州与相见，侔待之如布衣交。卒，年六十六。<br>初，王回、王令、常秩与侔皆有盛名，回、令不寿，秩为隐不竟，唯侔以不<br>仕始终。<br>刘易，忻州人。性介烈，博学好古，喜谈兵。韩琦知定州，上其所著《春秋<br>论》，授太学助教、并州州学说书。不能屈志仕进，寓居于虢之卢氏，习辟谷术。<br>赵抃复荐其行谊，赐号退安处士。易作诗，琦每为书之石，或不可其意辄涤去，<br>琦亦再书之。尹洙帅渭，延致尊礼，狄青代洙，遇之亦厚。治平末，卒，琦作文<br>祭之云：“刚介之性，天下能合者有几？渊源之学，古人不到者甚多。”其敬之<br>如此。熙宁察访定户役，诏易家用处士如七品恩，得减半，示优礼云。<br>姜潜，字至之，兖州奉符人。从孙复学《春秋》。用田况举召试学士院，为<br>明州录事参军。以母思乡求致仕，敕过门下，知封驳司吴奎封还之，而与韩绛共<br>上章以荐，徙兖州录事参军。从奎辟郓州教授，奎升堂拜其母，又荐为国子直讲、<br>韩王宫伴读。谒宗正允弼，吏引趋庭，潜不答，呼马欲去，遂以客礼见。<br>熙宁初，诏举选人淹滞者与京官凡三十七人，潜在选中。神宗闻其贤，召对<br>延和殿，访以治道何以致之，对曰：“有《尧》、《舜》二《典》在，顾陛下致<br>之之道何如。”知陈留县，至数月，青苗令下，潜出钱，榜其令于县门，已，徙<br>之乡落，各三日无应者。遂撤榜付吏曰：“民不愿矣！”钱以是独得不散。司农、<br>开封疑潜沮格，各使其属来验，皆如令。而条例司劾祥符住散青苗钱，潜知且不<br>免，移疾去，县人诣府请留之，不得。家居卒，年六十六。<br>连庶字居锡，安州应山人。举进士，调商水尉、寿春令。兴学，尊礼秀民，<br>以劝其俗；开濒淮田千顷，县大治。淮南王旧垒在山间，会大水，州守议取其甓<br>为城，庶曰：“弓矢舞衣传百世，藏于王府，非为必可用，盖以古之物传于今，<br>尚有典刑也。”垒因是得存。以母老乞监陈州税。尝送客出北门，见日西风尘，<br>而冠盖憧憧不已，慨然有感，即日求分司归。久之，翰林学士欧阳修、龙图阁直<br>学士祖无择言庶文学行义，宜在台阁。以知昆山县，辞不行。累迁职方员外郎，<br>卒。<br>庶始与弟庠在乡里，时宋郊兄弟、欧阳修皆依之。及二宋贵达，不可其志，<br>退居二十年。守道好修，非其人不交，非其义秋毫不可污也。庶既死，宋郊之孙<br>义年为应山令，缘邑人之意，作堂于法兴僧舍，绘二宋及庶、庠之像祠事之。庠<br>亦登科，敏于政事，号良吏，终都官郎中。<br>章詧字，隐之，成都双流人。少孤，鞠于兄嫂，以所事父母事之。博通经学，<br>尤长《易》、《太玄》，著《发隐》三篇，明用蓍索道之法，知以数寓道之用、<br>三摹九据始终之变。蜀守蒋堂、杨察、张方平、何郯、赵抃咸以逸民荐，一赐粟<br>帛，再命州助教，不就。嘉祐中，赐号冲退处士。王素时为州，因更其所居之乡<br>曰处士，里曰通儒，坊曰冲退。詧由是益以道自裕，尊生养气，忧喜、是非亦不<br>以挠其心形。<br>尝访里人范百禄，谓曰：“子辟谷二十余年，今强力尚足，子亦尝知以气治<br>疾之说乎？”百禄因从扣《太玄》，詧为解述大旨，再复《摛》词曰：“‘人之<br>所好而不足者，善也；所丑而有余者，恶也。君子能强其所不足，而拂其所有余，<br>《太玄》之道几矣。’此子云仁义之心，予之于《太玄》也，述斯而已。若苦其<br>思，艰其言，迂溺其所以为数而忘其仁义之大，是恶足以语夫道哉？”熙宁元年，<br>卒，年七十六。子祀，亦好古学，尝应行义敦遣诏。仍世有隐德，其所居犹存。<br>俞汝尚，字退翁，湖州乌程人。少时读书于鄣南之昆山。为人温温有礼，议<br>论不苟。不可于意，有所不言，言之未尝妄也。不肯料理生事，不以贫乏挠其怀，<br>淡于势利。闻人善言善行，记之不忘，时时为人道之。擢进士第，涉历州县，无<br>少营进取之心。尝知导江县，新繁令卒，使者使承其乏，将资以公田，辞，不许，<br>至则悉以周旧令之家。熙宁初，签书剑南西川判官。赵抃守蜀，以简静为治，每<br>旦退坐便斋，诸吏莫敢至，唯汝尚来辄排闼径入，相对清谈竟暮。<br>王安石当国，患一时故老不同己，或言汝尚清望，可置之御史，使以次弹击。<br>驿召诣京师，既知所以荐用意，力辞，章再上得免。亲故有责以不能与子孙为地<br>者，汝尚笑曰：“是乃所以为其地也。”还家苦贫，未能忘禄养。又从赵抃于青<br>州，遂以屯田郎中致仕。苏轼、苏辙、孙觉、李常皆赋诗文叹美之。<br>优游数年，当六月徂暑，寝室不可居，出舍于门，妻黄就视之，汝尚曰：<br>“人生七十者希，吾与夫人皆过之，可以行矣。”妻应曰：“然则我先去。”后<br>三日卒。汝尚庀其丧，为作铭，召诸子告曰：“吾亦从此逝矣。”隐几而终，相<br>去才十日。孙侔，绍兴中敷文阁直学士。<br>阳孝本，字行先，虔州赣人。学博行高，隐于城西通天岩。苏颂、蒲宗孟皆<br>以山林特起荐之。苏轼自海外归，过而爱焉，号之曰玉岩居士。尝直造其室，知<br>其不娶，戏以为元德秀之流。孝本自言为阳城之裔，故轼诗有云：“众谓元德秀，<br>自称阳道州。”嘉之也。隐遁二十年，一时名士多从之游。崇宁中，举八行，解<br>褐为国子录，再转博士。以直秘阁归，卒，年八十四。<br>邓考甫，字成之，临川人。第进士，历陈留尉、万载永明令、知上饶县，积<br>官奉议郎，提点开封府界河渠，坐事去官，遂闭户著书，不复言仕。<br>元符末，诏求直言。考甫年八十一，上书云：“乱天下者，新法也，末流之<br>祸，将不可胜言。今宜以时更化，纯法祖宗。”因论熙宁而下，权臣迭起，欺世<br>误国，历指其事而枚数其人。蔡京嫉之，谓为诋讪宗庙，削籍羁筠州。崇宁去党<br>碑，释逐臣，同类者五十三人，其五十人得归，惟考甫与范柔中、封觉民独否，<br>遂卒于筠。且死，命幼孙名世执笔，口占百余言，其略曰：“予自谓山中宰相，<br>虚有其才也；自谓文昌先生，虚有其词也。不得大用于盛世，亦无憾焉，盖有天<br>命尔。”所论述有《卜世大宝龟》、《伊周素蕴》、《义命杂著》、《太平策要》<br>等，凡二百五十余篇。<br>宇文之邵，字公南，汉州绵竹人。举进士，为文州曲水令。转运以轻缣高其<br>价，使县鬻于民。之邵言：“县下江上山，地狭人贫，耕者亡几，方岁俭饥，羌<br>夷数入寇，不可复困之以求利。”运使怒。<br>会神宗即位求言，乃上疏曰：“天下一家也。祖宗创业、守成之法具在。陛<br>下方居谅阴，谄谀奸佞之人屏伏未动，正可念五圣之功德，常若左右前后。京师<br>者，诸夏之视效，俗宜敦厚，而勿憸薄浮侈是尚。公卿大夫，民之表也，宜以<br>名节自励，而势利合杂是先。愿以节义廉耻风导之，使人知自重。千里之郡，有<br>利未必兴，有害未必除者，转运使、提点刑狱制之也。百里之邑，有利未必兴，<br>有害未必除者，郡制之也。前日赦令，应在公逋负一切蠲除，而有司操之益急，<br>督之愈甚，使上泽不下流，而细民益困。如择贤才以为三司之官，稍假郡县以权，<br>则民瘼除矣。然后监番、棸、蹶、楀之盛以保安外戚，考《棠棣》、《角<br>弓》之义以亲睦九族，兴坠典，拔滞淹，远夸毗，来忠谠。凡所建置，必与大臣<br>共议以广其善，号令威福则专制之。如此，则天下之人思见太平可拱而俟也。”<br>疏奏不报。喟然曰：“吾不可仕矣。”遂致仕，以太子中允归，时年未四十。<br>自强于学，不易其志，日与交友为经史琴酒之乐，退居十五年而终。司马光曰：<br>“吾闻志不行，顾禄位如锱铢；道不同，视富贵如土芥。今于之邵见之矣。”范<br>镇亦曰：“之邵位下而言高，学富而行笃，少我二十一岁而先我挂冠，使吾慊然。”<br>其为两贤所推尚如此。<br>吴瑛，字德仁，蕲州蕲春人。以父龙图阁学士遵路任补太庙斋郎，监西京竹<br>木务，签书淮南判官，通判池州、黄州，知郴州，至虞部员外郎。治平三年，官<br>满如京师，年四十六，即上书请致仕。公卿大夫知之者相与出力挽留之，不听，<br>皆叹服以为不可及，相率赋诗饮饯于都门，遂归。<br>蕲有田，仅足自给。临溪筑室，种花酿酒，家事一付子弟。宾客至必饮，饮<br>必醉，或困卧花间，客去亦不问。有臧否人物者，不酬一语，但促奴益行酒，人<br>莫不爱其乐易而敬其高。尝有贵客过之，瑛酒酣而歌，以乐器扣其头为节，客亦<br>不以为忤。视财物如粪土，妹婿辄取家财数十万贷人，不能偿，瑛哀之曰：“是<br>人有母，得无重忧！”召而焚其券。门生为治田事历岁，忽谢去，曰：“闻有言<br>某簿书为欺者，谊不可留。”瑛命取前后文书示之，盖未尝发封也。盗入室，觉<br>而不言，且取其被，乃曰：“他物唯所欲，夜正寒，幸舍吾被。”其真率旷达类<br>此。<br>哲宗朝有荐之者，召为吏部郎中，就知蕲州，皆不起。崇宁三年感疾，即闭<br>閤谢医药，至垂绝不乱。卒，年八十四。<br>松江渔翁者，不知其姓名。每棹小舟游长桥，往来波上，扣舷饮酒，酣歌自<br>得。绍圣中，闽人潘裕自京师调官回，过吴江，遇而异焉，起揖之曰：“予视先<br>生气貌，固非渔钓之流，愿丐绪言，以发蒙陋。”翁瞪视曰：“君不凡，若诚有<br>意，能过小舟语乎？”裕欣然过之。翁曰：“吾厌喧烦，处闲旷，遁迹于此三十<br>年矣。幼喜诵经史百家之言，后观释氏书，今皆弃去。唯饱食以嬉，尚何所事？”<br>裕曰：“先生澡身浴德如此。今圣明在上，盍出而仕乎？”笑曰：“君子之道，<br>或出或处，吾虽不能栖隐岩穴，追园、绮之踪，窃慕老氏曲全之义。且养志者忘<br>形，养形者忘利，致道者忘心，心形俱忘，其视轩冕如粪土耳，与子出处异趣，<br>子勉之。”裕曰：“裕也不才，幸闻先生之高义，敢问舍所在。”曰：“吾姓名<br>且不欲人知，况居室耶！”饮毕，长揖使裕反其所，鼓枻而去。<br>杜生者，颍昌人。不知其名，县人呼为杜五郎。所居去县三十里，有屋两间，<br>与其子并居，前有空地丈余，即为篱门，生不出门者三十年。<br>黎阳尉孙轸往访之。其人颇洒落，自陈村人无所能，官人何为见顾。轸问所<br>以不出门之因，笑曰：“以告者过也。”指门外一桑曰：“忆十五年前，亦曾纳<br>凉其下，何谓不出？但无用于时，无求于人，偶自不出耳，何足尚哉。”问所以<br>为生，曰：“昔时居邑之南，有田五十亩，与某兄同耕。迨兄子娶妇，度所耕不<br>足赡，乃尽以与兄，而携妻子至此，蒙乡人借屋，遂居之。唯与人择日，又卖医<br>药以给飦粥，亦有时不继。后子能耕，荷长者见怜，与田三十亩使之耕，尚有<br>余力，又为人佣耕，自此食足。乡人贫，以医术自业者多。念己食既足，不当更<br>兼他利，由是择日卖药，一切不为。”问常日何所为，曰：“端坐耳。”“颇观<br>书否？”曰：“二十年前，曾有人遗一书策，无题号，其间多说浮名经，当时极<br>爱其议论，今忘之，并书亦不知所在矣。”时盛寒，布袍草屩，室中枵然，而气<br>韵闲旷，言词精简，。盖有道之士也。问其子之为人，曰：“村童也，然性质甚<br>淳厚，不妄言，不敢嬉。唯间一至县买盐酪，可数行迹以待其归，径往径还，未<br>尝旁游一步也。”轸嗟叹，留连久之，乃去。后至延安幕府，为沈括言之。括时<br>理军书，迨夜半，疲极未卧，闻轸谈及此，及顿忘其劳。<br>顺昌山人。靖康末，有避乱于顺昌山中者，深入得茅舍，主人风裁甚整，即<br>之语，士君子也。怪而问曰：“诸君何事挈妻孥能至是耶？”因语之故。主人曰：<br>“乱何自而起耶？”众争为言，主人嗟恻久之，曰：“我父为仁宗朝人也，自嘉<br>祐末卜居于此，因不复出。以我所闻，但知有熙宁纪年，亦不知于今几何年矣。”<br>南安翁者。漳州陈元忠客居南海日，尝赴省试过南安，会日暮，投宿野人家，<br>茅茨数椽，竹树茂密可爱。主翁虽麻衣草屦，而举止谈对宛若士人。几案间有文<br>籍散乱，视之皆经、子也。陈叩之曰：“翁训子读书乎？”曰：“种园为生耳。”<br>“亦入城市乎？”曰：“十五年不出矣。”问：“藏书何用？”曰：“偶有之耳。”<br>因杂以他语。少焉，风雨暴作，其二子归，舍鉏揖客，人物不类农家子。翁进豆<br>羹享客，不复共谈，迟明别去。<br>陈以事留城中，翌日，见翁仓遑而行，陈追诘之曰：“翁云十五年不出城，<br>何为到此？”曰：“吾以急事不容不出。”问之，乃大儿于关外鬻果失税，为关<br>吏所拘。陈为谒监征，至则已捕送郡。翁与小儿偕诣庭下，长子当杖，翁恳白郡<br>守曰：“某老钝无能，全藉此子赡给。若渠不胜杖，则翌日乏食矣。愿以身代之。”<br>小儿曰：“大人岂可受杖，某愿代兄。”大儿又以罪在己，甘心焉，三人争不决。<br>小儿来父耳旁语，若将有所请，翁叱之，儿必欲前。郡守疑之，呼问所以，对曰：<br>“大人元系带职正郎，宣和间累典州郡。”翁急拽其衣使退，曰：“儿狂，妄言。”<br>守询诰敕在否，儿曰：“见作一束置瓮中，埋于山下。”守立遣吏随儿发取，果<br>得之，即延翁上坐，谢而释其子。次日，枉驾访之，室已虚矣。<br>张ＵＦ字子厚，常州人。登进士甲科。以无他兄弟，独养其亲，不忍斯须去<br>左右。亲友强之仕，乃调青溪主簿，亦不之官。闭户读书四十年，手校数万卷，<br>无一字舛。穷经著书，至夜分不寐。元丰中，近臣荐其高行。至于元祐，大臣复<br>荐之，起教授颍州，辞不就。于是孙觉、胡宗愈、范祖禹交章言曰：“ＵＦ且死<br>草莱，后世必以为朝廷失士。”苏轼言之尤切。诏拜秘书省校书郎，敕郡县致礼<br>敦遣，竟不出。<br>ＵＦ孝弟修于家，忠信行于友，声名闻于人，蹈中守常，从容不迫，为当时<br>名流所慕，以不造门为耻。崇宁四年，卒。明年，诏以ＵＦ隐德丘园，声闻显著，<br>赐谥曰正素先生。<br><hr>
