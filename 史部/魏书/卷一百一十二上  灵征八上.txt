<h4>《史部·魏书·卷一百一十二上  灵征八上》<b class="x">作者：魏收</b></h4>
<br>◎志第十七<br>帝王者，配德天地，协契阴阳，发号施令，动关幽显。是以克躬修政，畏天<br>敬神，虽休勿休，而不敢怠也。化之所感，其征必至，善恶之来，报应如响。斯<br>盖神祇眷顾，告示祸福，人主所以仰瞻俯察，戒德慎行，弭谴咎，致休祯，圆首<br>之类，咸纳于仁寿。然则治世之符，乱邦之孽，随方而作，厥迹不同，眇自百王，<br>不可得而胜数矣。今录皇始之后灾祥小大，总为《灵征志》。<br>地震<br>《洪范论》曰：地阴类，大臣之象，阴静而不当动，动者，臣下强盛，将动<br>而为害之应也。<br>太宗泰常四年二月甲子，司州地震，屋室尽摇动。<br>世祖太延二年十一月丁卯，并州地震。<br>四年三月乙未，京师地震。<br>十一月丁亥，幽兖二州地震。<br>真君元年五月丙午，河东地震。<br>高祖延兴四年五月，雁门崎城有声如雷，自上西引十余声，声止地震。<br>十月己亥，京师地震。<br>太和元年四月辛酉，京师地震。<br>五月，统万镇地震，有声如雷。<br>闰月，秦州地震，殷殷有声。四年正月，雍州氐民齐男王反。<br>二年二月丙子，兖州地震。四年十月，兰陵民桓富反，杀其县令。<br>十月丁卯，并州地震有声。<br>三年三月戊辰，平州地震，有声如雷，野雉皆雊。<br>七月丁卯，京师地震。五年二月，沙门法秀谋反。<br>四年五月己酉，并州地震。<br>五年二月戊戌，秦州地震。<br>六年五月癸未，秦州地震有声。<br>八月甲午，秦州地震，有声如雷。乙未又震。<br>七年三月甲子，秦州地震有声。<br>四月丁卯，肆州地震有声。<br>六月甲子，东雍州地震有声。<br>八年十一月丙申，并州地震。<br>十年正月辛未，并州地震，殷殷有声。<br>闰月丙午，秦州地震。<br>二月甲子，京师地震。丙寅又震。<br>丙午，秦州地震有声。<br>三月壬子，京师及营州地震。十二年三月，中散梁众保谋反。<br>十九年二月已未，光州地震，东莱之牟平虞丘山陷五所，一处有水。<br>二十年正月辛未，并州地震。<br>四月乙未，营州地震。十二月，恒州刺史穆泰等在州谋反，诛。<br>二十二年三月癸未，营州地震。<br>八月戊子，兖州地震。<br>九月辛卯，并州地震。<br>二十三年六月乙未，京师地震。<br>世宗景明元年六月庚午，秦州地震。<br>四年正月辛酉，凉州地震。<br>壬申，并州地震。<br>六月丁亥，秦州地震。<br>十二月辛已，秦州地震。正始三年正月，秦州民王智等聚众二千，自号王公，<br>寻推秦州主簿吕苟儿为主。<br>正始元年四月庚辰，京师地震。<br>六月乙已，京师地震。<br>二年九月己丑，恒州地震。<br>三年七月己丑，凉州地震，殷殷有声，城门崩。<br>八月庚申，秦州地震。九月，夏州长史曹明谋反。<br>永平元年春正月庚寅，秦州地震。三年二月，泰州沙门刘光秀谋反。<br>九月壬辰，青州地震，殷殷有声。<br>二年正月壬寅，青州地震。<br>四年五月庚戌，恒、定二州地震，殷殷有声。<br>十月己已，恒州地震，有声如雷。<br>延昌元年四月庚辰，京师及并、朔、相、冀、定、瀛六州地震。恒州之繁畤、<br>桑乾、灵丘，肆州之秀容、雁门地震陷裂，山崩泉涌，杀五千三百一十人，伤者<br>二千七百二十二人，牛马杂畜死伤者三千余。后尔朱荣强擅之征也。<br>十月壬申，秦州地震有声。<br>十一月己酉，定、肆二州地震。<br>十二月辛未，京师地震，东北有声。<br>二年三月己未，济州地震有声。<br>（阙）月丙戌，京师地震。<br>三年正月辛亥，有司奏：“肆州上言秀容郡敷城县自延昌二年四月地震，于<br>今不止。”尔朱荣征也。<br>四年正月癸丑，华州地震。<br>十一月甲午，地震从西北来，殷殷有声。丁酉，又地震从东北来。<br>肃宗熙平二年十二月乙已，秦州地震有声。<br>正光二年六月，秦州地震有声，东北引。五年，莫折念生反。<br>三年六月庚辰，徐州地震。孝昌元年，元法僧反。<br>孝静武定三年冬，并州地震。<br>七年夏，并州乡郡地震。<br>山崩<br>《洪范论》曰：山，阳，君也；水，阴，民也。天戒若曰：君道崩坏，百姓<br>将失其所也。<br>太祖天赐六年春三月，恒山崩。<br>世祖太延四年四月己酉，华山崩。其占曰：山岳配天，犹诸侯之系天子。山<br>岳崩，诸侯有亡者。沮渠牧犍将灭之应。<br>世宗景明元年五月乙丑，齐州山茌县太阴山崩，飞泉涌出，杀一百五十九人。<br>四年十一月丁已，恒山崩。<br>正始元年十一月癸亥，恒山崩。<br>延昌三年八月辛已，兖州上言：“泰山崩，颓石涌泉十七处。”泰山，帝王<br>告成封禅之所也，而山崩泉涌，阳黜而阴盛，岱又齐地也。天意若曰：当有继齐<br>而兴，受禅让者。齐代魏之征也。<br>大风<br>京房《易传》曰：众逆同志，至德乃潜，厥异风。<br>太宗永兴三年二月甲午，京师大风。五月己已，昌黎王慕容伯儿谋反，伏诛。<br>十一月丙午，又大风。五年，河西叛胡曹龙、张大头等各领部众二万入蒲子。<br>四年正月癸卯，元会而大风晦冥，乃罢。<br>五年十一月庚寅，京师大风，起自西方。<br>神瑞元年四月，京师大风。<br>二年正月，京师大风。三月，河西饥胡反，屯聚上党，推白亚栗斯为盟主。<br>世祖太延二年四月甲申，京师暴风，宫墙倒，杀数十人。<br>三年十二月，京师大风，扬沙折树。<br>真君元年二月，京师有黑风竟天，广五丈馀。四月庚辰，沮渠无讳寇张掖，<br>秃发保周屯于删丹岭。<br>高宗和平二年三月壬午，京师大风晦暝。<br>高祖延兴五年五月，京师赤风。<br>太和二年七月庚申，武川镇大风，吹失六家，羊角而上，不知所在。<br>壬戌，雍州赤风。<br>三年六月壬辰，相州大风，从酉上来，发屋折树。<br>七年四月，相、豫二州大风。<br>八年三月，冀、定、相三州暴风。<br>四月，济、光、幽、肆、雍、齐六州暴风。<br>九年六月庚戌，济、洛、肆、相四州及灵丘、广昌镇暴风折木。<br>十二年五月壬寅，京师连日大风，甲辰尤甚，发屋拔树。<br>六月壬申，京师大风。<br>十四年七月丁酉朔，京师大风，拔树发屋。二十三年八月，徐州自甲寅至己<br>未，大风拔树。<br>闰月庚申，河州暴风，大雨雹。<br>世宗景明元年二月癸已，幽州暴风，杀一百六十一人。<br>三年闰月甲午，京师大风，拔树发屋，吹折阊阖门关。<br>九月丙辰，幽、岐、梁、东秦州暴风昏雾，拔树发屋。<br>四年三月己未，司州之河北、河东、正平、平阳大风拔树。<br>正始元年七月戊辰，东秦州暴风，拔树发屋。<br>二年二月癸卯，有黑风羊角而上，起于柔玄镇，盖地一顷，所过拔树。甲辰，<br>至于营州，东入于海。<br>四年五月甲子，京师大风。<br>永平元年四月壬申，京师大风拔树。八月癸亥，冀州刺史、京兆王愉据州反。<br>三年五月己亥，南秦州广业、仇池郡大风，发屋拔树。<br>延昌四年三月癸亥，京师暴风，从西北来，发屋折树。<br>肃宗熙平二年九月，瀛州暴风大雨，自辛酉至于乙丑。<br>正光三年四月癸酉，京师暴风大雨，发屋拔树。<br>四年四月辛已，京师大风。<br>孝昌二年五月丙寅，京师暴风，拔树发屋，吹平昌门扉坏，永宁九层撜折。<br>于时天下所在兵乱。<br>前废帝普泰元年夏，大风雨，吹普光寺门屋于地。<br>孝静武定七年三月，颍川大风。<br>大水<br>《洪范论》曰：大水者，皆君臣治失而阴气蓄积盛强，生水雨灾也。<br>太祖天赐三年八月，霖雨，大震，山谷水溢。<br>太宗泰常三年八月，河内大水。<br>世祖延和元年六月甲戌，京师水溢，坏民庐舍数百家。<br>真君八年七月，平州大水。<br>高祖太和二年夏四月，南豫、徐、兖州大霖雨。<br>六年七月，青、雍二州大水。<br>八月，徐、东徐、兖、济、平、豫、光七州，平原、枋头、广阿、临济四镇<br>大水。<br>九年九月，南豫、朔二州各大水，杀千余人。<br>二十二年戊午，兖、豫二州大霖雨。<br>二十三年六月，青、齐、光、南青、徐、豫、兖、东豫八州大水。<br>世宗景明元年七月，青、齐、南青、光、徐、兖、豫、东豫，司州之颍川、<br>汲郡大水，平隰一丈五尺，民居全者十四五。<br>正始二年三月，青、徐州大雨霖，海水溢出于青州乐陵之隰沃县，流漂一百<br>五十二人。<br>永平三年七月，州郡二十大水。<br>延昌元年夏，京师及四方大水。<br>二年五月，寿春大水。<br>肃宗熙平元年六月，徐州大水。<br>二年九月，冀、瀛、沧三州大水。<br>正光二年夏，定、冀、瀛、相四州大水。<br>孝昌三年秋，京师大水。<br>出帝太昌元年六月庚午，京师大水，谷水泛溢，坏三百余家。<br>孝静元象元年，定、冀、瀛、沧四州大水。<br>兴和四年，沧州大水。<br>涌泉<br>太宗泰常五年十二月壬辰，涌泉出于平城。<br>高宗和平五年十一月，雁门泉水穿石涌出。<br>前废帝普泰元年秋，司徒府太仓前井并溢。占曰：“民迁流之象。”永熙一<br>年十月，都迁于邺。<br>孝静天平四年七月，泰州井溢。<br>元象元年二月，邺城西南有枯井溢。<br>雨雹<br>《洪范论》曰：阳之专气为雹，阴之声气为霰。此言阳专而阴胁之，阴专而<br>阳薄之，不能相入，则转而为雹。犹臣意不合于君心也。<br>高祖延兴四年四月庚午，泾州大雹，伤稼。<br>承明元年四月辛酉，青、齐、徐、兖大风，雹。<br>八月庚申，并州乡郡大雹，平地尺，草木禾稼皆尽。<br>癸未，定州大雹杀人，大者方圆二尺。<br>世宗景明元年六月，雍、青二州大雨雹，杀獐鹿。<br>四年五月癸酉，汾州大雨雹。<br>六月乙已，汾州大雨雹，草木、禾稼、雉兔皆死。<br>七月甲戌，暴风，大雨雹，起自汾州，经并、相、司、兖，至徐州而止，广<br>十里，所过草木无遗。<br>正始二年三月丁丑，齐、济二州大雹，雨雪。<br>永平三年五月庚子，南秦广业郡大雨雹，杀鸟兽、禾稼。<br>雪<br>《洪范论》曰：《春秋》之大雨雪，犹庶征之恒雨也，然尤甚焉。夫雨，阴<br>也，雪又阴也。大雪者，阴之蓄积盛甚也。一曰与大水同，冬故为雪耳。<br>世祖始光二年十月，大雪数尺。<br>真君八年五月，北镇寒雪，人畜冻死。是时为政严急。<br>高祖太和四年九月甲子朔，京师大风，雨雪三尺。<br>世宗正始元年五月壬戌，武川镇大雨雪。<br>四年二月乙卯，司、相二州暴风，大雨雪。<br>九月壬申，大雪。<br>肃宗正光二年四月，柔玄镇大雪。<br>霜<br>京房《易传》曰：兴兵妄诛，兹谓亡法，厥灾霜，夏杀五谷，冬杀麦；诛不<br>原情，兹谓不仁，夏先大霜。<br>太祖天赐五年七月，冀州陨霜。<br>世祖太延元年七月庚辰，大陨霜，杀草木。<br>高宗和平六年四月乙丑，陨霜。<br>高祖太和三年七月，雍、朔二州及枹罕、吐京、薄骨律、敦煌、仇池镇并大<br>霜，禾豆尽死。<br>六年四月，颍川郡陨霜。<br>七年三月，肆州风霜，杀菽。<br>九年四月，雍、青二州陨霜。<br>六月，洛、肆、相三州及司州灵丘、广昌镇陨霜。<br>十四年八月乙未，汾州陨霜。<br>世宗景明元年四月丙子，夏州陨霜杀草。<br>六月丁亥，建兴郡陨霜杀草。<br>八月乙亥，雍、并、朔、夏、汾五州，司州之正平、平阳频暴风陨霜。<br>二年三月辛亥，齐州陨霜，杀桑麦。<br>四年三月壬戌，雍州陨霜，杀桑麦。<br>辛已，青州陨霜，杀桑麦。<br>正始元年五月壬戌，武川镇陨霜。<br>六月辛卯，怀朔镇陨霜。<br>七月戊辰，东秦州陨霜。<br>八月庚子，河州陨霜杀稼。<br>二年四月，齐州陨霜。<br>五月壬申，恒、汾二州陨霜杀稼。<br>七月辛已，豳、岐二州陨霜。<br>乙未，敦煌陨霜。<br>戊戍，恒州陨霜。<br>三年六月丙申，安州陨霜。<br>四年三月乙丑，豳州频陨霜。<br>四月乙卯，敦煌督陨霜。<br>八月，河州陨霜。<br>永平元年三月乙酉，岐、豳二州陨霜。<br>己丑，并州陨霜。<br>四月戊午，敦煌陨霜。<br>二年四月辛亥，武州镇陨霜。<br>延昌四年三月癸亥，河南八州陨霜。<br>肃宗熙平元年七月，河南、北十一州霜。<br>无云而雷<br>《洪范论》曰：雷，阳也；云，阴也。有云然后有雷，有臣然后有君也。雷<br>托于云，君托于臣，阴阳之合也。故无云而雷，示君独处无臣民也。<br>显祖皇兴元年七月，东北无云而雷。<br>二年七月，东北有声如雷。<br>世宗延昌元年二月已酉，有声起东北，南引，殷殷如雷，二声而止。<br>鼓妖<br>世祖太延四年十月辛酉，北有声如大鼓，西北行。<br>雷<br>《洪范论》曰：阳用事百八十三日而终，阴用事亦百八十三日而终，雷出地<br>百八十三日而入地，入地百八十三日而复出地，是其常经也。故雷安，万物安；<br>雷害，万物害。犹国也，君安，国亦安；君害，国亦害。不当雷而雷，皆失节也。<br>世祖神元年十月己酉，雨，雷电。<br>太延三年十月癸丑，雷。<br>四年十一月丁亥，雷。<br>高祖太和三年十一月庚戌，豫州雷雨。<br>戊申，豫州大雷雨，平地水三寸。<br>四年十月戊戌，雷。<br>七年十一月辛已，幽州雷电，城内尽赤。<br>世宗景明二年十一月辛卯，凉州雷，七发声。<br>三年十二月己已，夜雷，九发声。<br>正始元年十一月甲寅，秦、齐、荆、朔四州雷电。<br>肃宗正光元年正月壬寅，雷。<br>震<br>《春秋》震夷伯之庙，左丘明谓展氏有隐匿焉。刘向以为夷伯世大夫，天戒<br>若曰：勿使大夫世官，将专事也。<br>太祖天赐六年四月，震天安殿东序。帝恶之，令左校以冲车攻殿东西两序屋<br>毁之。帝竟暴崩。<br>显祖皇兴二年十一月夜，震电。<br>高祖太和三年五月戊午，震东庙东中门屋南鸱尾。<br>雾<br>班固说：上不宽大包容臣下，则不能居圣位。貌、言、视、听，以心为主，<br>四者皆失，则区瞀无识，故其咎雾。<br>世祖太延四年正月庚子，雨土如雾于洛阳。<br>高祖太和十二年十一月丙戌，土雾竟天，六日不开，到甲夜仍复浓密，勃勃<br>如火烟，辛惨人鼻。<br>世宗景明三年二月己丑，秦州黄雾，雨土覆地。<br>八月己酉，浊气四塞。<br>四年八月辛已，凉州雨土覆地，亦如雾。<br>正始二年正月己丑夜，阴雾四塞，初黑后赤。<br>三年正月辛丑，土雾四塞。<br>九月壬申，黑雾四塞。<br>延昌元年二月甲戌，黄雾蔽塞。时高肇以外戚见宠，兄弟受封，同汉之五侯<br>也。<br>桃李花<br>庶征之恒燠。刘向、班固以冬亡冰及霜，不杀草之应。京房《易传》曰：夏<br>暑杀人，冬则物华实。<br>世祖真君五年八月，华林园诸果尽花。<br>高祖延兴五年八月，中山桃李花。<br>承明元年九月，幽州民齐渊家杜树结实既成，一朝尽落，花叶复生，七日之<br>中，蔚如春状。<br>世宗景明四年十一月，齐州东清河郡桃李花。<br>延昌四年闰十月辛亥，京师柰树花。<br>火不炎上<br>《洪范传》曰：弃法律，逐功臣，杀太子，以妾为妻，则火不炎上。谓火失<br>其性而为灾。<br>高宗太安五年春三月，肥如城内大火，官私庐舍焚烧略尽，唯有东西二寺佛<br>图像舍火独不及。<br>高祖太和八年五月戊寅，河内沁县泽自燃，稍增至百余步，五日乃灭。<br>世宗景明元年三月乙已，恒岳祠灾。<br>肃宗正光元年五月，钩盾禁灾。<br>孝昌二年夏，幽州遒县地燃。<br>三年春，瀛州城内大火，烧三千余家。<br>出帝永熙三年二月，永宁寺九层佛图灾。既而时人咸言有人见佛图飞入东海<br>中。永宁佛图，灵像所在，天意若曰：永宁见灾，魏不宁矣。渤海，齐献武王之<br>本封也，神灵归海，则齐室将兴之验也。<br>三月，并州三级寺南门灾。<br>孝静天平四年秋，邺阊阖门东阙火。<br>武定三年冬，汾州西河北山火潜行地下，热气上出。<br>黑眚黑祥<br>世祖始光二年正月甲寅夜，天东南有黑气，广一丈，长十丈。占有兵。二月，<br>慕容渴悉邻反于北平。<br>显祖皇兴三年正月，河济起黑云，广数里，掩东阳城上，昏暗如夜。既而东<br>阳城溃。<br>世宗景明三年九月己卯，黑气四塞。甲辰，扬州破萧衍将张嚣之，斩级二千。<br>赤眚<br>高祖太和二年十一月丁未夜，有三白气从地出，须臾，变为黄赤，光明照地。<br>十六年九月丁已，昏时，赤气见于西北，长二十丈，广八九尺，食顷乃灭。<br>世宗延昌元年三月丙申，有赤气见于天，自卯至戌。<br>肃宗正光元年十一月辛未，西北赤气竟天畔，似火气。京师不见，凉州以闻。<br>三年九月甲辰夜，西北有赤气似火焰，东西一匹余。北镇反乱之征。<br>五年五月癸酉申时，北有赤气，东西竟天，如火焰。<br>庄帝永安三年十一月己丑，有赤气如雾，从显阳殿阶西南角斜属步廊，高一<br>丈许，连地如绛纱幔，自未至戌不灭。帝见而恶之，终有幽崩之祸。<br>孝静天平三年正月己亥戌时，东方有赤气，可三丈余，三食顷而灭。<br>青眚<br>庄帝永安三年六月甲子申时，辰地有青气，广四尺，东头缘山，西北引，至<br>天半止。西北戌地有黑赤黄云，如山峰，头有青气，广四尺许，东南引。至天半，<br>二气相接。东南气前散，西北气后灭。亦帝执崩之征也。<br>夜妖<br>班固说：夜妖者，云风并起而杳冥，故与常风同象也。温而风，则生螟螣之<br>孽。<br>世宗正始元年六月乙已，晦。<br>八月甲辰，昼晦。<br>人瑑<br>刘歆说：貌之不恭，是谓不肃。上嫚下暴，则阴气胜，水伤百谷，衣食不足，<br>奸宄并作，故其极恶也。一曰，民多被刑，貌丑恶也。班固以为六畜谓之祸，言<br>其著也；及人，谓之瑑瑑，病貌，言寝深也。<br>太宗永兴三年，民乌兰喉下生骨，状如羊角，长一尺余。<br>高祖太和十六年五月，尚书李冲奏：“定州中山郡毋极县民李班虎女献容以<br>去年九月二十日右手大拇指甲下生毛九茎，至十月二十日长一尺二寸。”<br>肃宗熙平二年十一月己未，并州表送祁县民韩僧真女令姬从母右肋而生。灵<br>太后令付掖庭。<br>正光元年五月戊戌，南兖州下蔡郡有大人迹，见行七步，迹长一尺八寸，广<br>七寸五分。<br>高祖延兴三年秋，秀容郡妇人一产四男，四产十六男。<br>庄帝永安三年十一月丁卯，京师民家妻产男，一头、二身、四手、四脚、三<br>耳。<br>太和十六年十一月乙亥，高祖与沙门道登幸侍中省。日入六鼓，见一鬼衣黄<br>褶裤，当户欲入。帝以为人，叱之而退。问诸左右，咸言不见，唯帝与道登见之。<br>显祖皇兴二年十月，豫州疫，民死十四五万。<br>世宗永平三年四月，平阳之禽昌、襄陵二县大疫，自正月至是月，死者二千<br>七百三十人。<br>金沴<br>太和十九年六月，徐州表言丈八铜像汗流于地。<br>永安、普泰、永熙中京师平等寺定光金像每流汗，国有事变，时咸畏异之。<br>永安三年二月，京师民家有二铜像，各长尺余，一颐下生白毫四，一颊傍生<br>黑毛一。<br>龙蛇之孽<br>《洪范论》曰：龙，鳞虫也，生于水。云亦水之象，阴气盛，故其象至也，<br>人君下悖人伦，上乱天道，必有篡杀之祸。<br>世祖神三年三月，有白龙二见于京师家人井中。<br>真君六年二月丙辰，有白龙见于京师家人井中。龙，神物也，而屈于井中，<br>皆世祖暴崩之征也。<br>肃宗正光元年八月，有黑龙如狗，南走至宣阳门，跃而上，穿门楼下而出。<br>魏衰之征也。<br>庄帝永安二年，晋阳龙见于井中，久不去。庄帝暴崩晋阳之征也。<br>前废帝普泰元年四月甲寅，有龙迹自宣阳门西出，复入城。乙卯，群臣入贺，<br>帝曰：“国将兴，听于民；将亡，听于神。但当君臣上下，克己为治，未足恃此<br>为庆。”<br>马祸<br>《洪范论》曰：马者，兵象也，将有寇戎之事，故马为怪也。<br>肃宗熙平二年十一月辛未，恒州送马驹，肉尾长一尺，騣处不生毛。<br>正光元年九月，沃野镇官马为虫入耳，死者十四五。虫似螝，长五寸已下，<br>大如箸。<br>牛祸<br>《洪范论》：《易》曰“坤为牛”，坤，土也，土气乱则牛为怪，一曰牛祸。<br>其象，宗庙将灭。一曰，转输烦则牛生祸。<br>世宗景明二年五月，冀州上言长乐郡牛生犊，一头、二面、二口、三目、三<br>耳。<br>羊祸<br>《洪范论》曰：君不明，失政之所致。<br>高祖太和二十三年三月，肆州上言阳曲县羊生羔，一头，二身，一牝，一牡，<br>三耳，八足。寻高祖崩，六辅专事。<br>世宗正始元年七月，鄯善镇送羊羔，一头、两身、八脚。<br>二年正月，鄯善镇送八脚羊。<br>延昌四年五月，薄骨律镇上言：羊羔一头、六足、两尾。<br>豕祸<br>京房《传》曰：凡妖象其类足多者，所任邪也。京房《易》：妖曰豕生人头<br>豕身者，邑且乱亡。<br>高祖延兴元年九月，有司奏豫州刺史、临淮公王让表，有猪生子，一头、二<br>身、八足。<br>世宗景明四年九月，梁州上言，犬豕交。<br>正始四年八月，京师猪生子，一头、四耳、两身、八足。<br>延昌四年七月，徐州上言阳平戍猪生子，头面似人，顶有肉髻，体无毛。灵<br>太后、幼主倾覆之征也。<br>鸡祸<br>《洪范论》曰：京房《传》曰：鸡小畜，犹小臣也。角者，兵之象，在上，<br>君之威也。此小臣执事者将秉君之威以生乱，不治之害。<br>高祖太和元年夏五月，有司奏京师有雌鸡二，头上生冠如角，与众鸡异。是<br>时文明太后临朝，信用群小之征。<br>世宗正始元年四月，河南有鸡雏，四足四翼。语在《崔光传》。<br>八月，司州上言：河内民席众家鸡雏，近尾上复有一头，口目具。二头皆从<br>颈后各有二翼，二足旁行。是时世宗颇任群小，更有朋党，邪佞干政之验。<br>延昌四年十二月，洛州上言魏兴太守常矫家黄雌鸡，头上肉角大如枣，长寸<br>三分，角上生聚毛，长寸半。<br>肃宗正光元年正月，虎贲中郎将兰兜家鸡雄、雌二，各头上生两角，其毛杂<br>色，上耸过冠。时灵太后临朝专政。<br>羽虫之孽<br>《洪范论》曰：视不明，听不聪之罚也。<br>太宗泰常三年十一月，京师获白枭。<br>肃宗正光二年八月己卯，获秃鹙鸟于殿内。<br>孝昌二年四月，民有送死鸭雏，一头、两身、四足、四翅、两尾。<br>孝静天平二年三月，雄雉飞入尚书省，殿中获之。<br>蝗虫螟<br>《洪范论》曰：刑罚暴虐，取利于下；贪饕无厌，以兴师动众；取邑治城，<br>而失众心，则虫为害矣。<br>高祖太和五年七月，敦煌镇蝗，秋稼略尽。<br>六年七月，青、雍二州虸蚄害稼。<br>八月，徐、东徐、兖、济、平、豫、光七州，平原、枋头、广阿、临济四镇，<br>蝗害稼。<br>七年四月，相、豫二州蝗害稼。<br>八年三月，冀、州、相三州虸蚄害稼。<br>四月，济、光、幽、肆、雍、齐、平七州蝗。<br>六月乙已，相、齐、光、青四州虸蚄害稼。<br>十六年十月癸巳，枹罕镇蝗，害稼。<br>世宗景明元年五月，青、齐、徐、兖、光、南青六州虸蚄害稼。<br>四年三月壬午，河州大螟，二麦无遗。<br>五月，光州虸蚄害稼。<br>六月，河州大蝗。<br>七月，东莱郡虸蚄害稼。<br>正始元年六月，夏、司二州蝗害稼。<br>四年四月，青州步屈虫害枣花。<br>八月，泾州黄鼠、蝗虫、班虫，河州虸蚄、班虫，凉州、司州恒农郡蝗<br>虫并为灾。<br>永平元年六月己已，凉州蝗害稼。<br>五年五月，青州步屈虫害枣花。<br>七月，蝗虫，京师虸蚄。<br>八月，青、齐、光三州虸蚄害稼，三分食二。<br>肃宗熙平元年六月，青、齐、光、南青四州虸蚄害稼。<br>显祖天安元年六月，兖州有黑蚁与赤蚁交斗，长六十步，广四寸，赤蚁断头<br>而死。黑主北，赤主南。十一月，刘彧兖州刺史毕众敬遣使内属，诏镇南大将军<br>尉元纳之，大破贼将周凯等。<br>高祖太和十年七月，并州治中张万寿表：建兴濩泽县民贾日成以去四月中养<br>蚕，有丝网成幕，中有卷物似绢带，长四尺，广三寸，薄上复得黄茧二，状如履<br>形。<br>世宗正始二年三月，徐州蚕蛾吃人，尫残者一百一十余人，死者二十二人。<br>毛虫之孽<br>谓变常而为异也。<br>太祖登国中，河南有虎七，卧于河侧，三月乃去。后一年，蚍蜉、白鹿尽渡<br>河北。后一年，河水赤如血。此卫辰灭亡之应。及诛其族类，悉投之河中，其地<br>遂空。<br>孝静元象元年正月，有狼入城，至硖石，曹（疑）获之。<br>武定五年十二月，北城铜爵台上获豹一。<br>高祖太和元年五月辛亥，有狐魅截人发，时文，明太后临朝，行多不正之征<br>也。<br>肃宗熙平二年，自春，京师有狐魅截人发，人相惊恐。六月壬辰，灵太后召<br>诸截发者，使崇训卫尉刘腾鞭之于千秋门外，事同太和也。<br>《瑞图》：外镇王公、刺史、二千石、令长酷暴百姓，人民怨嗟，则白鼠至。<br>太宗永兴三年二月，京师民赵温家有白鼠，以献。<br>三年春，于北苑获白鼠一，寻死。割之，腹中有三子，尽白。<br>四年三月，上幸西宫，获白鼠一。<br>八月，御府民张安获白鼠一。<br>神瑞二年五月，帝猎于榼仑山，获白鼠一；平城获白鼠三。六月，平城获白<br>鼠二。<br>八月，豫章王夔获白鼠一。<br>泰常元年十一月，京师民获白<鼠虫>一以献。<br>二年六月，中山获白鼠二。<br>三年三月，京师获白鼠一。<br>十一月，京师获白鼠一。<br>世祖始光三年八月，相州魏郡获白鼠。<br>太延元年八月，雁门献白鼠。<br>高祖太和二十三年八月，京师获白鼠。<br>世宗景明四年五月，京师获白鼠。<br>正始元年六月，京师获白鼠。<br>肃宗熙平元年四月，肆州表送白鼠。<br><hr>
