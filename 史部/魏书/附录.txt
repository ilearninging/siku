<h4>《史部·魏书·附录》<b class="x">作者：魏收</b></h4>
<br>◎前上十志启<br>臣收等启：昔子长命世伟才，孟坚冠时特秀，宪章前哲，裁勒坟史，纪传之<br>间，申以书志，绪言余迹，可得而闻。叔峻删缉后刘，绍统削撰季汉，十志实范<br>迁、固，表盖阙焉。曹氏一代之籍，了无具体；典午络世之笔，罕云周洽。假复<br>事播，四夷盗听，间有小道俗言，要奇好异，考之雅旧，咸乖实录。自永嘉丧圮，<br>中原淆然，偏伪小书，殆无可取。魏有天下，跨踪前载，顺末克让，善始令终。<br>陛下极圣穷神，奉天屈己，顾眄百王，指掌万世，深存有魏抚运之业，永念神州<br>人伦之绪。臣等肃奉明诏，刊著魏籍，编纪次传，备闻天旨。窃谓志之为用，网<br>罗遗逸，载纪不可，附传非宜。理切必在甄明，事重尤应标著，搜猎上下，总括<br>代终，置之众篇之后，一统天人之迹，偏心末识，辄在于此。是以晚始撰录，弥<br>历炎凉，采旧增新，今乃断笔。时移世易，理不刻船，登阁含毫，论叙殊致。河<br>沟往时之切，释志当今之重，艺文前志可寻，官氏魏代之急，去彼取此，敢率愚<br>心。谨成十志二十卷，请续于传末前前例目，合一百三十一卷。臣等妨官秉笔，<br>迄无可采，尘黩旒冕，堕深冰谷。谨启。<br>十一月，持节、都督梁州诸军事、骠骑将军、梁州刺史、前著作郎、富平县<br>开国子臣魏收启。<br>◎旧本魏书目录叙<br>《魏书》，十二纪、九十二列传、十志，凡一百一十四篇，旧分为一百三十<br>卷，北齐尚书右仆射魏收撰。<br>初，魏史官邓渊、崔浩、高允皆作编年书，遗落时事，三不存一。太和中，<br>李彪、崔光始分纪、传、表、志之目。宣武时，邢峦撰《高祖起居注》，崔鸿、<br>王遵业补续，下逮明帝。其后，温子升作《庄帝纪》三卷，济阴王晖业撰《辨宗<br>室录》三十卷。魏末山伟以代人诌附元天穆、尔朱世隆，与綦隽更主国书，二十<br>余年，事迹荡然，万不记一。<br>北齐文宣天保二年，诏魏收修魏史。博访百家谱状，搜采遗轶，包举一代始<br>终，颇为详悉。收所取史官，本欲才不逮己，故房延祐、辛元植、眭仲让、（校<br>注：原作（睦仲），据《北齐书》改。说见《北齐书》卷三十七、卷四十五校记。）<br>刁柔、裴昂之、高孝干皆不工纂述，其三十五例、二十五序、九十四论、前后<br>二表、一启，咸出于收。五年，表上之。悉焚崔、李旧书。收党齐毁魏，褒贬肆<br>情，时论以为不平。文宣命收于尚书省与诸家子孙诉讼者百余人评论。收始亦辩<br>答，后不能抗。范阳卢斐、顿丘李庶、太原王松年，并坐谤史，受鞭配甲坊，有<br>致死者。众口沸腾，号为《秽史》。时仆射杨愔、高德正用事，收皆为其家作传，<br>二人深党助之，抑塞诉辞，不复重论，亦未颁行。孝昭皇建中，命收更加审核。<br>收请写二本，一送并省，一付邺下，欲传录者，听之。群臣竞攻其失。武成复敕<br>收更易刊正。收既以魏史招众怨咎，齐亡之岁，盗发其冢，弃骨于外。<br>隋文帝以收书不实，平绘《中兴书》叙事不伦，命魏澹、颜之推、辛德源更<br>撰《魏书》九十二卷，以西魏为正，东魏为伪，义例简要，大矫收、绘之失，文<br>帝善之。炀帝以澹书犹未尽善，更敕杨素及潘徽、褚亮、欧阳询别修《魏书》。<br>未成而素卒。唐高祖武德五年，诏侍中陈叔达等十七人分撰后魏、北齐、周、隋、<br>梁、陈六代史，历年不成。太宗初，从秘书奏，罢修《魏书》，止撰五代史。高<br>宗时，魏澹孙同州刺史克己续十志十五卷，魏之本系附焉。《唐书艺文志》又有<br>张大素《后魏书》一百卷、裴安时《元魏书》三十卷，今皆不传。称魏史者，惟<br>以魏收书为主焉。<br>孔子称“质胜文则野，文胜质则史”。三代文章，莫盛于周。东周、秦、汉<br>虽战争丧乱，前古遗风余烈，流而未绝。贤君忠臣蹈道之徒，功业行谊，彰灼显<br>布。高才秀士，词章论议，谏诤辩说，嘉谋奇策，皆可以惊听动俗，为后世轻范。<br>而左丘明、司马迁、班固，以良史之才，博学善叙事，不虚美隐恶，故传之简牍，<br>千余年而不磨灭。东汉、魏、晋，去圣人稍远，史官才益浅薄。永兴失政，戎狄<br>乱华，先王之泽扫地尽矣。<br>拓跋氏乘后燕之衰，蚕食并、冀，暴师喋血三十余年，而中国略定。其始也，<br>公卿方镇皆故部落酋大，虽参用赵魏旧族，往往以猜忌夷灭。爵而无禄，故吏多<br>贪墨；刑法峻急，故人相残贼；不贵礼义，故士无风节；货赂大行，故俗尚倾夺。<br>迁洛之后，稍用夏礼。宣武柔弱，孝明冲幼，政刑弛缓，风俗媮恶，上下相蒙，<br>纪纲大坏。母后乱于内，群盗挠其外，祸始于六镇，衅成于尔朱，国分为二而亡<br>矣。虽享国百余年，典章制度，内外风俗，大抵与刘、石、慕容、苻、姚略同。<br>道武、太武暴戾甚于聪、虎。孝文之强，不及苻坚。其文章儒学之流，既无足纪<br>述，谋臣辩士将帅功名，又不可希望前世。而修史者言词质俚，取舍失衷，其文<br>不直，其事不核，终篇累卷，皆官爵州郡名号，杂以冗委琐曲之事，览之厌而遗<br>忘，学者陋而不习，故数百年间，其书亡逸不完者，无虑三十卷。今各疏于逐篇<br>之末。然上继魏、晋，下传周、齐、隋、唐，百六十年废兴大略，不可阙也。臣<br>攽、臣恕、臣焘、臣祖禹，谨叙目录，昧死上。<br><br><br><br><hr>
