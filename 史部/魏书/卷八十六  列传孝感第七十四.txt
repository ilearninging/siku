<h4>《史部·魏书·卷八十六  列传孝感第七十四》<b class="x">作者：魏收</b></h4>
<br>◎赵琰长孙虑乞伏保孙益德董洛生杨引阎元明吴悉达王续<br>生李显达张升仓跋王崇郭文恭<br>《经》云“孝，德之本”，“孝悌之至，通于神明”。此盖生人之大者。淳<br>风既远，世情虽薄，孔门有以责衣锦，诗人所以思素冠。且生尽色养之天，终极<br>哀思之地，若乃诚达泉鱼，感通鸟兽，事匪常伦，期盖希矣。至如温床扇席，灌<br>树负土，时或加人，咸为度俗，今书赵琰等以《孝感》为目焉。<br>赵琰，字叔起，天水人。父温为杨难当司马。初，苻氏乱，琰为乳母携奔寿<br>春，年十四乃归。孝心色养，饪熟之节，必亲调之。皇兴中，京师俭，婢简粟粜<br>之，琰遇见切责，敕留轻粃。尝送子应冀州娉室，从者于路偶得一羊，行三十<br>里而琰知之，令送于本处。又过路傍，主人设羊羹，琰访知盗杀，卒辞不食。遣<br>人买耜刃，得剩六耜，即令送还刃主。刃主高之，义而不受，琰命委之而去。初<br>为兖州司马，转团城镇副将。还京，为淮南王他府长史。时禁制甚严，不听越关<br>葬于旧兆。琰积三十余年，不得葬二亲。及蒸尝拜献，未曾不婴慕卒事。每于时<br>节，不受子孙庆贺。年余耳顺，而孝思弥笃。慨岁月推移，迁窆无期，乃绝盐粟，<br>断诸滋味，食麦而已。年八十卒。迁都洛阳，子应等乃还乡葬焉。<br>应弟煦，字宾育。好音律，以善歌闻于世。位秦州刺史。<br>长孙虑，代人也。母因饮酒，其父真呵叱之，误以杖击，便即致死。真为县<br>囚执，处以重坐。虑列辞尚书云“父母忿争，本无余恶。直以谬误，一朝横祸。<br>今母丧未殡，父命旦夕。虑兄弟五人，并各幼稚。虑身居长，今年十五，有一女<br>弟，始向四岁，更相鞠养，不能保全。父若就刑，交坠沟壑，乞以身代老父命，<br>使婴弱众孤得蒙存立。”尚书奏云：“虑于父为孝子，于弟为仁兄。寻究情状，<br>特可矜感。”高祖诏特恕其父死罪，以从远流。<br>乞伏保，高车部人也。父居，显祖时为散骑常侍，领牧曹尚书，赐爵宁国侯。<br>以忠谨慎密，常在左右，出内诏命。赐宫人河南宗氏，亡后，赐以宫人申氏，宋<br>太子左率申坦兄女也。岁余，居卒，申抚养伏保。性严肃，捶骂切至，而伏保奉<br>事孝谨，初无恨色。袭父侯爵，例降为伯。稍迁左中郎将。每请禄赐，在外公私<br>尺丈所用，无不白知。出为无善镇将。申年余八十，伏保手制马舆，亲自扶接，<br>申欣然随之。申亡，伏保解官，奉丧还洛。复为长，兼南中郎将，卒。<br>孙益德，乐安人也。其母为人所害，益德童幼为母复仇。还家，哭于殡以待<br>县官。高祖、文明太后以其幼而孝决，又不逃罪，特免之。<br>董洛生，代人也。居父丧过礼，诏遣秘书中散温绍伯奉玺书慰之，令自抑割<br>以全孝道。又诏其宗亲，使相喻奖，勿令有灭性之讥。<br>杨引，乡郡襄垣人也。三岁丧父，为叔所养。母年九十三卒，引年七十五，<br>哀毁过礼。三年服毕，恨不识父，追服斩衰，食粥粗服，誓终身命。终十三年，<br>哀慕不改，为郡县乡闾三百余人上状称美。有司奏宜旌赏，复其一门，树其纯孝。<br>诏别敕集书标杨引至行，又可假以散员之名。<br>阎元明，河东安邑人也。少而至孝，行著乡闾。太和五年，除北随郡太守。<br>元明以违离亲养，兴言悲慕，母亦慈念，泣泪丧明。元明悲号上诉，许归奉养。<br>一见其母，母目便开。刺史吕寿恩列状上闻，诏下州郡，表为孝门，复其租调兵<br>役，令终母年。母亡，服终，心丧积载，每忌日悲恸傍邻。昆弟雍和，尊卑谐穆，<br>安贫乐道，白首同归。<br>又猗氏县人令狐仕，兄弟四人，早丧父，泣慕十载，奉养其母，孝著乡邑。<br>而力田积粟，博施不已。<br>又河东郡人杨风等七百五十人，列称乐户皇甫奴兄弟，虽沉屈兵伍而操尚弥<br>高，奉养继亲甚著恭孝之称。<br>又东郡小黄县人董吐浑、兄养，事亲至孝，三世同居，闺门有礼。景明初，<br>畿内大使王凝奏请标异，诏从之。<br>吴悉达，河东闻喜人也。弟兄三人，年并幼小，父母为人所杀，四时号慕，<br>悲感乡邻。及长报仇，避地永安。昆弟同居四十余载，闺门和睦，让逸竞劳。虽<br>于俭年糊饘不继，宾客经过，必倾所有。每守宰殡丧，私办车牛，送终葬所。<br>邻人孤贫窘困者，莫不解衣辍粮以相赈恤。乡闾五百余人诣州称颂焉。刺史以悉<br>达兄弟行著乡里，板赠悉达父渤海太守。悉达后欲改葬，亡失坟墓，推寻弗获，<br>号哭之声昼夜不止，叫诉神礻氏。忽于悉达足下地陷，得父铭记。因迁葬曾祖已<br>下三世九丧，倾尽资业，不假于人，哀感毁悴，有过初丧。有司奏闻，标闾复役，<br>以彰孝义。<br>时有齐州人崔承宗，其父于宋世仕汉中，母丧，因殡彼。后青徐归国，遂为<br>隔绝。承宗性至孝，万里投险，偷路负丧还京师。黄门侍郎孙惠蔚闻之曰：“吾<br>于斯人见廉范之情矣。”于是吊赠尽礼，如旧相识。<br>王续生，荥阳京县人也。遭继母忧，居丧杖而后起。及终礼制，鬓发尽落。<br>有司奏闻，世宗诏标旌门闾，甄其徭役。<br>李显达，颍川阳翟人也。父丧，水浆不入口七日，鬓发堕落，形体枯悴。六<br>年庐于墓侧，哭不绝声，殆于灭性。州牧、高阳王雍以状奏，灵太后诏表其门闾。<br>张升，荥阳人。居父母丧，鬓发坠落，水浆不入口，吐血数升。诏表门闾。<br>仓跋，荥阳京县人也。丧母，水浆不入口五日，吐血数升，居忧毁瘠，见称<br>州里。有司奏闻，出帝诏标门闾。<br>王崇，字乾邕，阳夏雍丘人也。兄弟并以孝称。身勤稼穑，以养二亲。仕梁<br>州镇南府主簿。母亡，杖而后起，鬓发坠落。未及葬，权殡宅西。崇庐于殡所，<br>昼夜哭泣，鸠鸽群至。有一小鸟，素质墨眸，形大如雀，栖于崇庐，朝夕不去，<br>母丧始阕，复丁父忧，哀毁过礼。是年，阳夏风雹，所过之处，禽兽暴死，草木<br>摧折。至崇田畔，风雹便止，禾麦十顷，竟无损落，及过崇地，风雹如初。咸称<br>至行所感。崇虽除服，仍居墓侧。于其室前生草一根，茎叶甚茂，人莫能识。至<br>冬中，复有鸟巢于崇屋，乳养三子，毛羽成长，驯而不惊。守令闻之，亲自临视。<br>州以闻奏，标其门闾。<br>郭文恭，太原平遥人也。仕为太平县令。年逾七十，父母丧亡。文恭孝慕罔<br>极，乃居祖父墓次，晨夕拜跪。跣足负土，培祖父二墓，寒暑竭力，积年不已，<br>见者莫不哀叹。尚书闻奏，标其门闾。<br>史臣曰：“塞天地而横四海者，唯孝而已矣。然则始敦孝敬之方，终极哀思<br>之道，厥亦多绪，其心一焉。盖上智禀自然之质，中庸有企及之义，及其成名，<br>其美一也。赵琰等或出公卿之绪，籍礼教以资；或出茅檐之下，非奖劝所得。乃<br>有负土成坟，致毁灭性，虽乖先王之典制，亦观过而知仁矣。<br><hr>
