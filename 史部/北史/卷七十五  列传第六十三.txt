<h4>《史部·北史·卷七十五  列传第六十三》<b class="x">作者：李延寿</b></h4>
<br>○赵煚赵芬王韶元岩宇文弼伊娄谦李圆通（陈茂）郭荣庞<br>晃李安杨尚希张煚苏孝慈元寿<br>赵煚，字通贤，天水西人也。祖超宗，魏河东太守。父仲懿，尚书左丞。<br>煚少孤，养母至孝。年十四，有人盗伐其父墓中树者，煚对之号恸，因执送<br>官。见魏右仆射周惠达，长揖不拜，自述孤苦，涕泪交集，惠达为之陨涕叹息者<br>久之。及长，沈深有器局，略涉书记。周文帝引为相府参军事。从破洛阳。及班<br>师，煚请留抚纳亡叛，从之。煚于是帅所领与齐人前后五战，斩获甚众，以功封<br>平定县男。累转中书侍郎。<br>周闵帝受禅，迁硖州刺史。蛮酋向天王以兵攻信陵、秭归，煚袭击破之，二<br>郡获全。时周人于江南岸置安蜀城以御陈，属霖雨数旬，城颓者百余步。蛮酋郑<br>南乡叛，引陈将吴明彻欲掩安蜀。议者皆劝煚益修守御，煚不从，乃遣使说诱江<br>外生蛮向武阳，令乘虚掩袭南乡所居，获其父母妻子。南乡闻之，其党各散，陈<br>兵亦遁。明年，吴明彻屡为寇患，煚与前后十六战，每挫其锋。以功授开府仪同<br>三司，再迁户部中大夫。周武帝欲收齐河南地，煚谏曰：“河南洛阳，四面受敌，<br>纵得不可以守。请从河北直指太原，倾其巢穴，可一举以定。”帝不纳，师竟无<br>功。寻从上柱国于翼自三鸦道伐陈，克十九城而还。以谗毁，功不见录。累迁御<br>正上大夫。<br>煚与宗伯斛斯徵素不协，徵后出为齐州刺史，坐事下狱，自知罪重，遂逾狱<br>走。帝大怒，购之甚急。煚密奏曰：“徵自以罪重，惧死遁逃，若不北走匈奴，<br>则南奔吴越。徵虽愚陋，久历清显，奔彼敌国，无益圣朝。今炎旱为灾，可因兹<br>大赦。”帝从之。徵赖而免，煚卒不言。<br>隋文帝为丞相，加上开府，再迁大宗伯。及践阼，煚授玺绂。进位大将军，<br>赐爵金城郡公，拜相州刺史。朝廷以煚习故事，徵拜尚书右仆射。未几，以忤旨<br>出为陕州刺史，转冀州刺史，甚有威惠。煚尝有疾，百姓奔驰，争为祈祷，其得<br>人情如此。冀州市多奸诈，煚为铜斗铁尺。置于肆，百姓便之。帝闻而嘉焉，颁<br>之天下，以为常法。尝有人盗煚田中蒿，为吏所执。煚曰：“此乃刺史不能宣风<br>化，彼何罪也？”慰谕遣之，令人载蒿一车赐盗者，盗愧过于重刑。帝幸洛阳，<br>煚来朝，帝劳之。卒于官。<br>子义臣嗣，位至太子洗马。后同杨谅反，诛。<br>赵芬，字士茂，天水西人也。父谅，周秦州刺史。芬少有辩智，颇涉经史。<br>周引为相府铠曹参军。历记室，累迁开府仪同三司。性强济，所居之职，皆有声<br>绩。周武帝亲总万机，拜内史下大夫，转小御正。明习故事，每朝廷有所疑议，<br>众不能决者，芬辄为评断，莫不称善。后为司会。及申国公李穆讨齐，引为行军<br>长史，封淮安县男。再迁东京小宗伯，镇洛阳。隋文帝为丞相，尉迟迥与司马消<br>难阴谋往来，芬察知之，密白帝。由是深见亲委，迁东京左仆射，进爵郡公。开<br>皇初，罢东京官，拜尚书右仆射，与郢公王谊修律令。俄兼内史令，甚见信任。<br>未几，以老病出为蒲州刺史，加金紫光禄大夫，仍领关东运漕，赐钱百万、粟五<br>千石而遣之。后数年，上表乞骸骨，征还京师。赐以三骥轺车，几杖被褥，归于<br>家。皇太子又致巾帔。后数年，卒，帝遣使致祭，鸿胪监护丧事。<br>子元恪嗣，位扬州总管司马，左迁候卫长史。<br>少子元楷，与元恪皆明干世事。元楷，大业中为历阳郡丞，与庐江郡丞徐仲<br>宗俱竭百姓之产，以贡于帝。仲宗迁南郡丞；元楷超拜江都丞，兼领江都宫监。<br>王韶，字子相，自云太原晋阳人也，世居京兆。祖谐，原州刺史。父谅，早<br>卒。韶幼而方雅，颇好奇节，有识者异之。在周，累以军功，官至车骑大将军、<br>仪同三司。复转军正。周武帝既拔晋州，意欲旋师，韶谏曰：“取乱侮亡，正在<br>今日。方欲释之而去，臣愚深所未解。”帝大悦。及齐平，进位开府，封晋阳县<br>公，赐口马杂畜万计。迁内史中大夫。宣帝即位，拜丰州刺史，改封昌乐县公。<br>隋文帝受禅，进爵项城郡公，转灵州刺史，加位大将军。晋王广之镇并州，<br>除行台右仆射，赐彩五百匹。韶性刚直，王甚惮之，每事谘询，不敢违法度。韶<br>尝奉使检行长城，后王穿池，起三山，韶既还，自锁而谏，王谢而罢之。帝闻而<br>嘉叹，赐金百两，并后宫四人。平陈之役，以本官为元帅府司马。及克金陵，韶<br>即镇焉。晋王广班师，留韶于石头防遏，委以后事。岁余，征还。帝谓公卿曰：<br>“晋王以幼出藩，遂能克平吴、越，王子相之力也。”于是进位柱国，赐奴婢三<br>百口，锦绢五千段。及上幸并州，以其称职，特加劳勉。后上谓曰：“自朕至此，<br>公须鬓渐白，无乃忧劳所致？柱石之望，唯在于公，努力勉之！”韶辞谢，上劳<br>而遣之。<br>秦王俊为并州总管，仍为长史。岁余，驰驿入京，劳弊而卒。帝甚伤惜之，<br>谓秦王使者曰：“语尔王，我前令子相缓来，如何乃遣驰驿？杀我子相，岂不由<br>汝！”言甚冫妻怆。使有司为立宅，曰：“往者何用宅为？但以表我深心耳！”<br>又曰：“子相受我委寄，十有余年，终始不易。宠章未极，舍我而死乎！”发言<br>流涕。因命取子相封事数十纸，传示群臣曰：“其真言匡正，裨益甚多，吾每披<br>寻，未尝释手。”炀帝即位，追赠司徒、尚书令、灵豳等十州刺史、魏公。子士<br>隆嗣。<br>士隆略知书计，尤便弓马，慷慨有父风。大业世，颇见亲重，位备身将军，<br>改封耿国公。越王侗称帝，士隆率数千兵自江淮而至。会王世充僣号，甚礼重之，<br>署尚书右仆射。忧愤，疽发背卒。<br>元岩，字君山，河南洛阳人也。父祯，魏敷州刺史。岩好读书，不守章名，<br>刚鲠有器局，以名节自许，少与勃海高颎、太原王韶同志友善。仕周，为武贲给<br>事。大冢宰宇文护见而器之，以为中外记室。累迁内史中大夫，封昌国县伯。周<br>宣帝嗣位，为政昏暴，京兆郡丞乐运舆榇诣朝堂，陈帝八失，言甚切至。帝大怒，<br>将戮之，朝臣莫有救者。岩谓人曰：“臧洪同日，尚可俱死，其况比干乎？若乐<br>运不免，吾将与之俱毙。”诣閤请见，言于帝曰：“乐运知书奏必死，所以不顾<br>身命者，欲取后世名。陛下若杀之，乃成其名，落其术内。不如劳而遣之，以广<br>圣度。”运因获免。后帝将诛乌丸轨，岩不肯署诏。御正颜之仪切谏不入，岩进<br>继之，脱巾顿颡，三拜三进。帝曰：“汝欲党乌丸轨耶？”岩曰：“臣非党轨，<br>正恐滥诛，失天下望。”帝怒，使阉竖搏其面，遂废于家。<br>隋文帝为丞相，加开府、户部中大夫。及受禅，拜兵部尚书，进爵平昌郡公。<br>岩性严重，明达世务，每有奏议，侃然正色，廷争面折，无所回避，上及公卿皆<br>敬惮之。时帝惩周代诸侯微弱，以致灭亡，由是分王诸子，权侔王室，以为盘石<br>之固。遣晋王广镇并州，蜀王秀镇益州。二王年并幼，选贞良有重望者为之僚佐。<br>时严与王韶为河北道行台右仆射，帝谓曰：“公宰相大器，今屈辅我儿，亦如曹<br>参相齐之意。”及岩到官，法令明肃，吏人称焉。蜀王好奢，尝欲取獠口为阉人，<br>又欲生剖死囚，取胆为乐。岩皆不奉教，排阁切谏，王辄谢而止。惮岩为人，每<br>循法度。蜀中狱讼，岩所裁断，莫不悦服。有得罪者，谓曰：“平昌公与罪，吾<br>何怨焉？”上甚嘉之，赏赐优洽。卒于官，上悼惜久之。益州父老莫不陨涕，于<br>今思之。<br>岩卒后，蜀王为非法，造浑天仪，又共妃出猎，以弹弹人，多捕山獠充宦者，<br>僚佐无能谏止。及秀得罪，上曰：“元岩若在，吾儿岂有是乎！”<br>子弘嗣。历给事郎、司朝谒者、北平通守。<br>宇文弼，字公辅，河南洛阳人也，其先与周同出。祖直力勤，魏钜鹿太守。<br>父珍，周宕州刺史。弼慷慨有大节，博学多通。仕周，尝奉使邓至国及黑水、龙<br>涸诸羌，前后降附三十余部。及还，奉诏修定五礼，书成奏之，赐田二顷、粟百<br>石。累迁小吏部，擢八人为县令，皆有异绩，世以为知人。转内史都上士。<br>武帝将谋出兵河阳以伐齐，弼进策曰：“齐氏建国，于今累世，虽曰无道，<br>尚有其人。今若用兵，须择其地。河阳要冲，精兵所聚，尽力攻围，恐难得志。<br>彼汾之曲，戍小山平，攻之易拔，用武之地也。”帝不纳，师竟无功。建德五年，<br>大举伐齐，卒用弼策。于是募三辅豪侠少年数百人为别阳，从帝攻拔晋州，身被<br>三疮，苦战不息，帝奇而壮之。因从平齐，以功拜上仪同，封武威县公。宣帝嗣<br>位，为守庙大夫。时突厥寇甘州，帝令侯莫陈昶击之。弼为监军，谓昶曰：“宜<br>选精骑，直趋祈连之西。贼若收军，必自蓼泉之北，此地险隘，兼下湿，度其人<br>马，三日方度。彼劳我逸，破之必矣。若邀此路，真上策也。”昶不能用，西取<br>合黎，大军行迟，虏已出塞。其年，弼又从梁士彦攻拔寿阳，改封安乐县公，除<br>浍州刺史，转南司州刺史。司马消难之奔陈，弼追之不及。遇陈将樊毅，战于漳<br>口，自旦及午，三战三捷。除黄州刺史，转南定州刺史。<br>开皇初，以前功封平昌县公。入为尚书右丞。时西羌内附，诏弼持节安集，<br>置盐泽、蒲昌二郡而还。迁左丞，当官正色，为百僚所惮。三年，突厥寇甘州，<br>以行军司马元帅窦荣定击破之。还除太仆少卿，转吏部侍郎。平陈之役。杨素出<br>信州道，令弼持节为诸军节度，仍领行军总管。刘仁恩之破陈将吕仲肃也，弼有<br>谋焉。加开府，擢拜刑部尚书，领太子虞候率。上尝亲临释奠。弼与博士论议，<br>词致清远。上大悦，谓群臣曰：“朕今睹周公之制礼，见宣尼之论孝，实慰朕心。”<br>时朝廷以晋阳为重镇，并州总管必属亲王，其长史、司马亦一时高选。前长史王<br>韶卒，以弼有文武干用，出为并州长史。十八年，辽东之役，授元帅汉王府司马，<br>仍领行军总管。军还，历朔、代、吴三州总管，皆有能名。炀帝即位，拜刑部尚<br>书，仍持节，巡省河北。还除泉州刺史。复徵拜刑部尚书，转礼部尚书。<br>弼既以才能著称，历职显要，声望甚重，物议多见推许。帝颇忌之。时帝渐<br>好声色，尤勤远略，弼谓高颎曰：“昔周天元好声色亡国，以今方之，不亦甚乎！”<br>又言“长城之役，幸非急务”。有人奏之，坐诛，天下冤之。所著辞赋二十余万<br>言，为《尚书》、《孝经注》行于世。有子俭瑗。<br>伊娄谦，字彦恭，本鲜卑人也。其先世为酋长，随魏南迁。祖信，中部太守。<br>父灵，相隆二州刺史。谦性忠直，善辞令。仕周，累迁宣纳上士、使持节、骠骑<br>大将军。武帝将伐齐，召入内殿，问以兵事。对曰：“伪齐僣擅，跋扈不恭，沉<br>溺倡优，耽昏曲蘖。其折冲之将斛律明月已毙谗人之口，上下离心。若命六师齐<br>进，臣之愿也。”帝大笑，因使谦与小司寇拓跋伟聘齐观衅。帝寻发兵。齐主知<br>之，令其仆射阳休之责谦曰：“贵朝盛夏徵兵，马首何向？”答曰：“仆拭玉之<br>始，未闻兴师。设复西增白帝之城，东益巴丘之戍，岂足怪哉！”谦参军高遵以<br>情输齐，遂留谦不遣。帝既克并州，召谦劳之。乃执遵付谦，任令报复，谦顿首<br>请赦之。帝曰：“卿可聚众唾面，令知愧也。”谦跪曰：“遵罪又非唾面之责。”<br>帝善其言而止。谦竟待遵如初。寻赐爵济阳县伯，累迁前驱中大夫。大象中，进<br>爵为侯，位开府。隋文帝作相，授亳州总管，俄征还京。耻与逆人王谦同名，因<br>尔称字。文帝受禅，以彦恭为左武候将军，俄拜大将军，进爵为公。后出为泽州<br>刺史，清约自处，甚得人和。以疾去职，吏人攀恋，行数百里不绝。卒于家。子<br>杰嗣。<br>李圆通，京兆泾阳人也。少孤贱，给使隋文帝家。及帝为隋公，擢授参军事。<br>初，帝少时，每宴客，恒令圆通监厨。圆通性严整，左右婢仆，咸所敬惮。唯世<br>子乳母恃宠轻之，宾客未供，每有干请。圆通不许，或辄持去。圆通大怒，叱厨<br>人挝之数十，叫声彻于阁内，僚吏左右，代其失色。宾去后，帝知之，召圆通命<br>坐赐食，从此独善之，以为堪当大任。帝作相，赐爵怀昌男。授帅都督，进爵新<br>安子，委以心膂。圆通多力劲捷，长于武用。周代诸王素惮帝，伺便图为不利，<br>赖圆通保护，获免者数矣。帝深感之，由是参预政事，授相国外兵曹，仍领左亲<br>信。寻授上仪同。帝受禅，拜内史侍郎，领左卫长史，进爵为伯。历左右庶子、<br>给事黄门侍郎、尚书左丞，摄刑部尚书，深被任信。伐陈之役，以行军总管从杨<br>素出信州道，以功进位大将军。改封万安县公，扬州总管长史。秦孝王仁柔自喜，<br>少断决，府中事多决于圆通。入为司农卿，迁刑部尚书，后复为并州长史。孝王<br>以奢得罪，圆通亦坐免。寻检校刑部尚书事。仁寿中，以勋旧进爵郡公。炀帝嗣<br>位，拜兵部尚书。帝幸扬州，以圆通留守京师。判宇文述田还百姓，述诉其受赂。<br>帝怒，坐是免官。圆通忧惧发病，卒。赠柱国，封爵悉如故。<br>子孝常，大业末，为华阴令。武德初，以应义旗功，封义安王。<br>又有陈茂者，河东猗氏人。家世寒微，质直恭谨，为州里所称。文帝为隋国<br>公，引为僚佐，待遇与圆通等。每令典家事，常称旨。后从帝与齐师战于晋州，<br>贼甚盛，帝将挑战，茂固止不得，因捉马鞚。帝怒，拔刀斫其额，流血被面，词<br>气不挠。帝感而谢之，厚加礼敬。帝为丞相，委以心膂。及受禅，拜给事黄门侍<br>郎，封魏城县男，每典机密。转益州总管司马，迁太府卿，进爵为伯。卒官。子<br>政嗣。<br>政字弘道，倜傥有文武大略，善钟律，便弓马。少养宫中，年十七，为太子<br>千牛备身。京都大侠刘居士重政才气，数从之游。圆通子孝常与政相善，并与居<br>士交结。及居士伏诛，政及常从坐，上以功臣子，挞之二百而赦之。由是不得调。<br>炀帝时，历位协律郎、通事谒者、兵曹承务郎。帝以其才，甚重之。宇文化及之<br>乱，以为太常卿。后归大唐，为梁州总管，遇贼见杀。<br>郭荣，字长荣，自云太原人也。父徽，仕魏为同州司马。时武元皇帝为刺史，<br>由是与隋文帝有旧。徽后位洵州刺史、安城县公。及帝受禅，拜太仆卿，卒官。<br>荣容貌魁岸，外疏内密，与交者多爱之。周大冢宰宇文护引为亲信。护察荣谨愿，<br>擢为中外府水曹参军。齐寇屡侵，护令荣于汾州观城势，时汾州与姚襄镇相去悬<br>远，荣以二城孤迥，势不相救，请于州镇间更筑城以相控摄，护从之。俄而齐将<br>段孝先攻陷姚襄、汾州二城，唯荣所立者独能自守。护作浮桥出兵，孝先于上流<br>纵大筏击浮桥，护令荣督便水者引取其筏。以功授大都督。护又以稽胡数为寇乱，<br>使绥集之。荣于上郡、延安筑周昌、弘信、广安、招远、咸宁等五城以遏其要路，<br>稽胡由是不能为寇。周武亲总万机，拜宣纳中士。后从平齐，以功封平阳县男。<br>迁司水大夫。<br>荣少与隋文帝亲狎，帝尝与夜坐月下，谓荣曰：“吾仰观玄象，俯察人事，<br>周历已尽，我其代之。”荣深自结纳。未几，周宣崩，文帝总百揆，召荣，抚其<br>背笑曰：“吾言验未？”既拜相府乐曹参军。俄以本官复领藩部大夫。文帝受禅，<br>引为内史舍人，以龙潜之旧，进爵蒲城郡公，位上仪同。累迁通州刺史。仁寿初，<br>西南夷獠多叛，诏荣领八州诸军事、行军总管讨平之。<br>炀帝即位，入为武候骠骑大将军，以严正闻。后黔字首领田罗驹阻清江作乱，<br>夷陵诸郡人夷多应者，诏荣击平之。迁左候卫将军。从帝西征吐谷浑，拜银青光<br>禄大夫。辽东之役，以功进左光禄大夫。明年，帝复事辽东，荣以为中国疲弊，<br>万乘不宜屡动，乃言于帝，请止行。帝不纳。复从军攻辽东城，荣亲蒙矢石，昼<br>夜不释甲胄。帝知之大悦，每劳勉之。帝后以荣年老，欲出为郡。荣陈请不愿。<br>哀之，拜右候卫大将军。后数日，帝谓百僚曰：“诚心纯至如郭荣者，固无比矣。”<br>杨玄感之乱，帝令驰守太原。明年，从帝至柳城，卒于怀远镇。帝为废朝，赠兵<br>部尚书，谥曰恭。子福善。<br>庞晃，字元显，榆林人也。父虬，周骠骑大将军。晃少以良家子召补州都督。<br>周文帝署大都督，领亲信兵，常置左右。晃因徙居关中。后迁骠骑将军，袭爵比<br>阳侯。卫王直出领襄州，晃以本官从。寻与长湖公元定击江南，孤军深入，没于<br>陈。数年，卫王直遣晃弟车骑将军元俊赉绢八百匹赎焉，乃得归。拜上仪同，复<br>事卫王。时隋文帝出为随州刺史，路经襄阳，卫王令晃诣文帝。晃知帝非常人，<br>深自结纳。及帝去官归京师，晃迎见于襄邑。帝甚欢，与晃同饭，晃因曰：“公<br>相貌非常，名在图箓，九五之日，幸愿不忘。”帝笑曰：“何妄言也！”顷之，<br>有一雄雉鸣于庭，帝令晃射之，曰：“中则有赏。然富贵之日，持以为验。”文<br>帝受禅，与晃言及之，晃再拜曰：“陛下君临宇内，犹忆曩时之言？”上笑曰：<br>“公此言何得忘也！”寻加上开府，拜右卫将军。进爵为公。河间王弘之击突厥。<br>晃性刚悍。时广平王雄当途用事，势倾朝廷，晁每陵侮之。尝于军中卧，见雄不<br>起，雄甚衔之。复与高颎有隙。二人屡谮晃，由是宿卫十余年，官不得进。出为<br>怀州刺史，迁原州总管，卒于官。帝为废朝，谥曰敬。<br>子长寿，颇知名，位骠骑将军。<br>李安，字玄德，陇西狄道人也。父蔚，仕周，为相燕恒三州刺史、襄武县公。<br>安美姿容，善骑射。天和中，袭爵襄武公，授仪同、小司右上士。隋文帝作相，<br>引之左右，迁职方中大夫。复拜安弟哲为仪同。安叔父梁州刺史璋时在京师，与<br>周赵王谋害帝，诱哲为内应。哲谓安曰：“寝之则不忠，言之则不义，失忠与义，<br>何以立身？”安曰：“丞相，父也，其可背乎！”遂阴白之。及赵王等伏诛，将<br>加官赏，安顿首曰：“岂可将叔父之命以求官赏？”於是俯伏流涕，悲不自胜。<br>帝为之改容曰：“我为汝特存璋子。”乃命有司罪止璋身，帝亦为安隐其事而不<br>言。寻授安开府，进封赵郡公，哲上仪同、黄台县男。<br>文帝即位，历内史侍郎、尚书左丞、黄门侍郎。平陈之役为杨素司马，仍领<br>行军总管，率蜀兵顺流东下。时陈人屯白沙，安谓诸将曰：“水战非北人所长。<br>今陈人依险泊船，必轻我无备。夜袭之，贼可破也。”安率众先锋，大破陈师。<br>诏书劳勉，进位上大将军、郢州刺史。转邓州刺史。求为内职，帝重违其意，除<br>左领左右将军。迁右领军大将军。拜哲开府仪同三司、备身将军。兄弟俱典禁卫，<br>恩信甚重。<br>十八年，突厥犯塞，以安为行军总管，从杨素击之。安别出长川，会虏渡河，<br>与战破之。仁寿元年，出安为宁州刺史，哲为卫州刺史。安子琼，哲子玮，始自<br>襁褓，乳养宫中，至是年八九岁，始命归家。其亲顾如是。帝尝言及作相时事，<br>因愍安兄弟灭亲奉国，乃下诏曰：“先王立教，以义断恩，割亲爱之情，尽事君<br>之道，用能弘奖大节，体此至公。往者朕登庸惟始，王业初基，宁州刺史赵郡公<br>李安，其叔璋潜结藩枝，包藏不逞。安与弟哲深知逆顺，披露丹心，凶谋既彰，<br>罪人斯得。朕每念诚节，嘉之无已。但以事涉其亲，犹有疑惑，欲使安等名教之<br>方，自处有地。朕常为思审，遂致淹年。今更详案圣典，求诸往事，父子天性，<br>忠孝犹不并立，况复叔侄恩轻，情礼本有差降。忘私奉国，深得正理。宜录旧勋，<br>重弘赏命。”于是拜安、哲俱为柱国，赐缣各五十匹、马百匹、羊千口。以哲为<br>备身将军。进封顺阳郡公。安谓亲族曰：“虽家获全，而叔父遭祸，今奉此诏，<br>悲愧交怀。”因歔欷悲感，不能自胜。先患水病，于是疾甚而卒。谥曰怀。子琼<br>嗣。少子孝恭，最知名。<br>哲，炀帝时工部尚书，后坐事除名，配防岭南，道卒。<br>杨尚希，弘农人也。祖真，魏天水太守。父承宝，商直淅三州刺史。尚希龆<br>龀而孤，年十一，辞母请受业长安。范阳卢辩见而异之，令入太学，专精不倦，<br>同辈皆共推服。周文帝尝亲临释奠，尚希时年十八，令讲《孝经》，词旨可观。<br>文帝奇之，赐姓普六茹氏。擢为国子博士，累转舍人上士。明、武世，历太学博<br>士、太子宫尹、计部中大夫。赐爵高都侯，东京司宪中大夫。抚慰山东、河北，<br>至相州而宣帝崩，与相州总管尉迟迥发丧于馆。尚希出谓左右曰：“蜀公哭不哀<br>而视不安，将有他计。吾不去，将及于难。”遂夜遁。及明，迥方觉，令数十骑<br>追不及，遂归京师。隋文帝以尚希宗室之望，又背迥而至，待之甚厚。及迥屯兵<br>武陟，遣尚希领宗室兵三千人镇潼关。寻授司会中大夫。文帝受禅，拜度支尚书，<br>进爵为公。岁余，出为河南道行台兵部尚书，加银青光禄大夫。尚希时见天下州<br>郡过多，上表以为“今郡县倍多于古，或地无百里，数县并置，或户不满千，二<br>郡分领。具僚以众，资费日多，吏卒又倍，租调岁减。清干良材，百分无一，动<br>须数万，如何可充！所谓人少官多，十羊九牧。今存要去闲，并小为大，国家则<br>不亏粟帛，选用则易得贤才。”帝览而嘉之，遂罢天下诸郡。后历位瀛州刺史、<br>兵部、礼部二尚书，授上仪同。尚希性惇厚，兼以学业自通，甚有雅望，为朝廷<br>所重。上时每旦临朝，日侧不倦，尚希谏以为“陛下宜举大纲，责成宰辅。繁碎<br>之务，非人主所宜亲。”上欢然曰：“公爱我者。”尚希有足疾，谓曰：“蒲州<br>出美酒，足堪养病，屈公卧临之。”于是拜蒲州刺史，仍领本州宗团骠骑。尚希<br>在州，甚有惠政，复引瀵水立堤防，开稻田数千顷，人赖其利。卒官。谥曰平。<br>子旻嗣，后封丹水县公，位安定郡丞。<br>张煚，字士鸿，河间鄚人也。父羡，少好学，多所通涉，仕魏，为荡难将<br>军。从武帝入关，累迁银青光禄大夫。周文引为从事中郎，赐姓叱罗氏。历司织<br>大夫、雍州中从事、应州刺史、仪同三司，赐爵虞乡县公。复入为司成中大夫，<br>典国史。周代公卿，类多武将，唯羡以素业自通，甚为当时所重。后以年老致仕。<br>隋文帝受禅，钦其德望，以书征之。及谒见，敕令勿拜，扶杖升殿，上降榻执手，<br>与之同坐，宴语久之，赐以几杖。会迁都龙首，羡上表劝以俭约，上优诏答之。<br>卒，赠沧州刺史，谥曰定。所撰《老子》、《庄子》义，名《道言》，五十二篇。<br>煚好学，有父风。仕魏，位员外侍郎。周文引为外兵曹。明、武世，位冢宰<br>司录，赐爵北平县子。宣帝时，加仪同，进爵为伯。隋文帝为丞相，煚深自推结。<br>帝以其有干用，甚亲遇之。及受禅，拜为尚书右丞，进爵为侯。迁太府少卿，领<br>营新都监丞。丁父忧去职，柴毁骨立。未期，授仪同三司，袭爵虞乡县公。历太<br>府卿、户部尚书。晋王广为扬州总管，授煚司马，加银青光禄大夫。<br>煚性和厚有识度，甚有当时誉。后拜冀州刺史，晋王广频表请之，复为晋王<br>长史，检校蒋州事。及晋王为皇太子，复为冀州刺史，位上开府，吏人悦服，称<br>为良二千石。卒官。子慧宝，官至绛郡丞。<br>开皇中，有刘仁恩者，政绩为天下第一，擢拜刑部尚书。以行军总管从杨素<br>伐陈，与素破陈将吕仲肃于荆门，仁恩计功居多，授上大将军，甚有当时誉。冯<br>翊郭均、上党冯世期并明悟有干略，相继为兵部尚书。此三人俱显名于世，然事<br>行阙落，史莫能知。<br>苏孝慈，扶风人也。父武，周兖州刺史。孝慈少沉谨，有器干，美容仪。仕<br>周，位至工部中大夫，封临水县公。隋文帝受禅，进爵安平郡公，拜太府卿。于<br>时王业初基，征天下匠，纤微之巧，无不毕集。孝慈总其事，世以为能。历位兵<br>部尚书，待遇愈密。时皇太子勇颇知时政，上欲重宫官之望，多令大臣领其职，<br>拜孝慈太子右卫率，尚书如故。及于陕州置常平仓，转输京下，以渭水多沙，乍<br>深乍浅，乃决渭水为渠以属河，令孝慈督其役，渠成，上善之，又领太子左卫率，<br>仍判工部、户部二尚书，称为干理。进位大将军，转工部尚书，率如故。先是，<br>以百僚供费不足，台省府寺咸置廨钱，收息取给。孝慈以为官与百姓争利，非兴<br>化之道，表请公卿已下给职田各有差，上并纳焉。及将废太子，惮其在东宫，出<br>为淅州刺史。太子以孝慈去，形于言色。迁洪州总管，俱有惠政。后桂林山越相<br>聚为乱，诏孝慈为行军总管，击平之。卒官。子会昌。<br>孝慈兄顺，周眉州刺史。<br>子沙罗，字子粹。仕周，以破尉迟迥功，授开府仪同三司，封通泰县公。开<br>皇中，历位资、邛二州刺史，检校利州总管。从史万岁击西爨，进位大将军。寻<br>检校益州总管长史。及蜀王秀废，沙罗坐除名。卒于家。子康嗣。<br>元寿，字长寿，河南洛阳人也。祖敦，魏侍中、邵陵王。父宝，周凉州刺史。<br>寿少孤，性仁孝，九岁丧父，哀毁骨立，宗族乡党咸异之。事母以孝闻。及长，<br>方直，颇涉文史。周武成初，封隆城县侯。保定四年，封仪陇县侯，授仪同三司。<br>隋开皇初，议伐陈，以寿有思理，使于淮浦监修船舰，以强济见称。累迁尚书左<br>丞。文帝尝出苑观射，文武并从。开府萧摩诃妻患且死，奏请遣子向江南收其家<br>产，御史见而不言。寿奏劾之曰：“御史之官，义存纠察，直绳莫举，宪典谁寄？<br>今月五日，銮舆徙跸，亲临射苑，开府仪同三司萧摩诃幸厕朝行，预观盛礼，奏<br>称请遣子世略暂往江南重收家产。妻安遇患，弥留有日，安若长逝，世略不合此<br>行。窃以人伦之义，伉俪为重，资爱之道，乌乌弗亏。摩诃远念资财，近忘匹好，<br>一言才发，名教顿尽，而兼殿内侍御史臣韩徵之等亲所闻见，竟不弹纠。若知非<br>不举，情涉阿纵；如不以为非，岂关理识？仪同三司、太子左庶子、检校书侍御<br>史臣刘行本亏失宪体，何所逃愆？臣谬膺朝寄，忝居左辖，无容寝默，谨以状闻。”<br>上嘉纳之。后授太常少卿，出为基州刺史，有公廉称。入为太府少卿，进位开府。<br>炀帝嗣位，汉王谅反，左仆射杨素为行军元帅，寿为长史。事平，以功授大将军。<br>迁太府卿。大业四年，拜内史令，从帝西讨吐谷浑，寿率众屯金山，东西连营三<br>百余里以围浑主。还拜右光禄大夫。七年，兼左翊卫将军。从征辽东，在道卒。<br>帝哭之甚恸，赠尚书右仆射、光禄大夫，谥曰景。<br>子敏，颇有才辩，而轻险多诈。寿卒，帝追思之，擢敏守内史舍人。交通博<br>徒，数泄省中语。化及之反，敏创其谋，伪授内史侍郎，为沈光所杀。<br>论曰：二赵明习故事，当世咸推，及居端右，无闻殊绩。故知人之分器，各<br>有量限，大小云异，不可相逾。晋蜀二王，帝之爱子，擅以权宠，莫拘宪法。王<br>韶、元岩任当彼相，并见严惮，莫敢为非，謇谔之风有足称矣。宇文弼宇量宏远，<br>声望攸归，斯言不密，以致倾殒，惜矣！伊娄谦志识弘深，不念旧恶，请赦高遵<br>之罪，有君子风焉。李圆通、郭荣、庞晃等或陈力经纶之际，或自结龙潜之始，<br>其所以高位厚秩，隆恩殊宠，岂徒然哉！李安虽则灭亲，而于义亦已疏矣。杨尚<br>希誉望隆重，张煚、苏孝慈威称贞干，并擢自开皇之初，盖当时之选也。元寿之<br>弹行本，有意存夫名教。然其计功称伐，盖不足云，端揆之赠，则为优矣。<br><hr>
