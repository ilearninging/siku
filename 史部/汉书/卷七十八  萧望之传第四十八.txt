<h4>《史部·汉书·卷七十八  萧望之传第四十八》<b class="x">作者：班固</b></h4>
<br>萧望之字长倩，东海兰陵人也，徙杜陵。家世以田为业，至望之，好学，治<br>《齐诗》，事同县后仓且十年。以令诣太常受业，复事同学博士白奇，又从夏侯<br>胜问《论语》、《礼服》。京师诸儒称述焉。<br>是时，大将军霍光秉政，长史丙吉荐儒生王仲翁与望之等数人，皆召见。先<br>是，左将军上官桀与盖主谋杀光，光既诛桀等，后出入自备。吏民当见者，露索<br>去刀兵，两吏挟持。望之独不肯听，自引出阁曰：“不愿见。”吏牵持匈匈。光<br>闻之，告吏勿持。望之既至前，说光曰：“将军以功德辅幼主，将以流大化，致<br>于洽平，是以天下之士延颈企踵，争愿自效，以辅高明。今士见者皆先露索挟持，<br>恐非周公相成王躬吐握之礼，致白屋之意。”于是光独不除用望之，而仲翁等皆<br>补大将军史。三岁间，仲翁至光禄大夫、给事中，望之以射策甲科为郎，署小苑<br>东门候。仲翁出入从仓头庐儿，下车趋门，传呼甚宠，顾谓望之曰：“不肯录录，<br>反抱关为？”望之曰：“各从其志。”<br>后数年，坐弟犯法，不得宿卫，免归为郡吏。御史大夫魏相除望之为属，察<br>廉为大行治礼丞。<br>时，大将军光薨，子禹复为大司马，兄子山领尚书，亲属皆宿卫内侍。地节<br>三年夏，京师雨雹，望之因是上疏，愿赐清闲之宴，口陈灾异之意。宣帝自在民<br>间闻望之名，曰：“此东海萧生邪？下少府宋畸问状，无有所讳。”望之对，以<br>为：“《春秋》昭公三年大雨雹，是时季氏专权，卒逐昭公。乡使鲁君察于天变，<br>宜无此害。今陛下以圣德居位，思政求贤，尧、舜之用心也。然而善祥未臻，阴<br>阳不和，是大臣任政，一姓擅势之所致也。附枝大者贼本心，私家盛者公室危。<br>唯明主躬万机，选同姓，举贤材，以为腹心，与参政谋，令公卿大臣朝见奏事，<br>明陈其职，以考功能。如是，则庶事理，公道立，奸邪塞，私权废矣。”对奏，<br>天子拜望之为谒者。时，上初即位，思进贤良，多上书言便宜，辄下望之问状，<br>高者请丞相御史，次者中二千石试事，满岁以状闻，下者报闻，或罢归田里，所<br>白处奏皆可。累迁谏大夫，丞相司直，岁中三迁，官至二千石。其后霍氏竟谋反<br>诛，望之浸益任用。<br>是时，选博士、谏大夫通政事者补郡国守、相，以望之为平原太守。望之雅<br>意在本朝，远为郡守，内不自得，乃上疏曰：“陛下哀愍百姓，恐德化之不究，<br>悉出谏官以补郡吏，所谓忧其末而忘其本者也。朝无争臣则不知过，国无达士则<br>不闻善。愿陛下选明经术，温故知新，通于几微谋虑之士以为内臣，与参政事。<br>诸侯闻之，则知国家纳谏忧政，亡有阙遗。若此不怠，成、康之道其庶几乎！外<br>郡不治，岂足忧哉？”书闻，征入守少府。宣帝察望之经明持重，论议有余，材<br>任宰相，欲详试其政事，复以为左冯翊。望之从少府出为左迁，恐有不合意，即<br>移病。上闻之，使侍中、成都侯金安上谕意曰：“所用皆更治民以考功。君前为<br>平原太守日浅，故复试之于三辅，非有所闻也。”望之即视事。<br>是岁，西羌反，汉遣后将军征之。京兆尹张敞上书言：“国兵在外，军以夏<br>发，陇西以北，安定以西，吏民并给转输，田事颇废，素无余积，虽羌虏以破，<br>来春民食必乏。穷辟之处，买亡所得，县官谷度不足以振之。愿令诸有罪，非盗<br>受财杀人及犯法不得赦者，皆得以差入谷此八郡赎罪。务益致谷以豫备百姓之急。”<br>事下有司，望之与少府李强议，以为：“民函明阳之气，有好义欲利之心，在教<br>化之所助。尧在上，不能去民欲利之心，而能令其欲利不胜其好义也；虽桀在上，<br>不能去民好义之心，而能令其好义不胜其欲利也。故尧、桀之分，在于义利而已，<br>道民不可不慎也。今欲令民量粟以赎罪，如此则富者得生，贫者独死，是贫富异<br>刑而法不一也。人情，贫穷，父兄囚执，闻出财得以生活，为人子弟者将不顾死<br>亡之患，败乱之行，以赴财利，求救亲戚。一人得生，十人以丧，如此，伯夷之<br>行坏，公绰之名灭。政教一倾，虽有周、召之佐，恐不能复。古者臧于民，不足<br>则取，有余则予。《诗》曰‘爰及矜人，哀此鳏寡’，上惠下也。又曰‘雨我公<br>田，遂及我私’，下急上也。今有西边之役，民失作业，虽户赋口敛以赡其困乏，<br>古之通义，百姓莫以为非。以死救生，恐未可也。陛下布德施教，教化既成，尧、<br>舜亡以加也。今议开利路以伤既成之化，臣窃痛之。”<br>于是天子复下其议两府，丞相、御史以难问张敞。敞曰：“少府左冯翊所言，<br>常人之所守耳。昔先帝征四夷，兵行三十余年，百姓犹不加赋，而军用给。今羌<br>虏一隅小夷，跳梁于山谷间，汉但令罪人出财减罪以诛之，其名贤于烦扰良民横<br>兴赋敛也。又诸盗及杀人犯不道者，百姓所疾苦也，皆不得赎；首匿、见知纵、<br>所不当得为之属，议者或颇言其法可蠲除，今因此令赎，其便明甚，何化之所乱？<br>《甫刑》之罚，小过赦，薄罪赎，有金选之品，所从来久矣，何贼之所生？敞备<br>皂衣二十余年，尝闻罪人赎矣，未闻盗贼起也。窃怜凉州被寇，方秋饶时，民尚<br>有饥乏，病死于道路，况至来春将大困乎！不早虑所以振救之策，而引常经以难，<br>恐后为重责。常人可与守经，未可与权也。敞幸得备列卿，以辅两府为职，不敢<br>不尽愚。”<br>望之、强复对曰：“先帝圣德，贤良在位，作宪垂法，为无穷之规，永惟边<br>竟之不赡，故《金布令甲》曰‘边郡数被兵，离饥寒，夭绝天年，父子相失，令<br>天下共给其费’，固为军旅卒暴之事也。闻天汉四年，常使死罪人入五十万钱减<br>死罪一等，豪强吏民请夺假貣，至为盗贼以赎罪。其后奸邪横暴，群盗并起，至<br>攻城邑，杀郡守，充满山谷，吏不能禁，明诏遣绣衣使者以兴兵击之，诛者过半，<br>然后衰止。愚以为此使死罪赎之败也，故曰不便。”时，丞相魏相、御史大夫丙<br>吉亦以为羌虏且破，转输略足相给，遂不施敞议。望之为左冯翊三年，京师称之，<br>迁大鸿胪。<br>先是，乌孙昆弥翁归靡因长罗侯常惠上书，愿以汉外孙元贵靡为嗣，得复尚<br>少主，结婚内附，畔去匈奴。诏下公卿议，望之以为：乌孙绝域，信其美言，万<br>里结婚，非长策也。天子不听。神爵二年，遣长罗侯惠使送公主配元贵靡。未出<br>塞，翁归靡死，其兄子狂王背约自立。惠从塞下上书，愿留少主敦煌郡。惠至乌<br>孙，责以负约，因立元贵靡，还迎少主。诏下公卿议，望之复以为：“不可。乌<br>孙持两端，亡坚约，其效可见。前少主在乌孙四十余年，恩爱不亲密，边境未以<br>安，此已事之验也。今少主以元贵靡不得立而还，信无负于四夷，此中国之大福<br>也。少主不止，繇役将兴，其原起此。”天子从其议，征少主还。后乌孙虽分国<br>两立，以元贵靡为大昆弥，汉遂不复与结婚。<br>三年，代丙吉为御史大夫。五凤中匈奴大乱，议者多曰匈奴为害日久，可因<br>其坏乱举兵灭之。诏遣中朝大司马车骑将军韩增、诸吏富平侯张延寿、光禄勋杨<br>惲、太仆戴长乐问望之计策，望之对曰：“《春秋》恶士匄帅师侵齐，闻齐侯卒，<br>引师而还，君子大其不伐丧，以为恩足以服孝子，谊足以动诸侯。前单于慕化乡<br>善称弟，遣使请求和亲，海内欣然，夷狄莫不闻。未终奉约，不幸为贼臣所杀，<br>今而伐之，是乘乱而幸灾也，彼必奔走远遁。不以义动兵，恐劳而无功。宜遣使<br>者吊问，辅其微弱，救其灾患，四夷闻之，咸贵中国之仁义。如遂蒙恩得复其位，<br>必称臣服从，此德之盛也。”上从其议，后竟遣兵护辅呼韩邪单于定其国。<br>是时，大司农、中丞耿寿昌奏设常平仓，上善之，望之非寿昌。丞相丙吉年<br>老，上重焉，望之又奏言：“百姓或乏困，盗贼未止，二千石多材下不任职。三<br>公非其人，则三光为之不明，今首岁日月少光，咎在臣等。”上以望之意轻丞相，<br>乃下侍中建章卫尉金安上、光禄勋杨惲、御史中丞王忠，并诘问望之。望之免冠<br>置对，天子由是不说。<br>后丞相司直緐延寿奏：“侍中谒者良使承制诏望之，望之再拜已。良与<br>望之言，望之不起，因故下手，而谓御史曰‘良礼不备’。故事丞相病，明日御<br>史大夫辄问病；朝奏事会庭中，差居丞相后，丞相谢，大夫少进，揖。今丞相数<br>病，望之不问病；会庭中，与丞相钧礼。时议事不合意，望之曰：‘侯年宁能父<br>我邪！’知御史有令不得擅使，望之多使守史自给车马，之杜陵护视家事。少史<br>冠法冠，为妻先引，又使卖买，私所附益凡十万三千。案望之大臣，通经术，居<br>九卿之右，本朝所仰，至不奉法自修，踞慢不逊攘，受所监臧二百五十以上，请<br>逮捕系治。”上于是策望之曰：“有司奏君责使者礼，遇丞相亡礼，廉声不闻，<br>敖慢不逊，亡以扶政，帅先百僚。君不深思，陷于兹秽，朕不忍致君于理，使光<br>禄勋惲策诏，左迁君为太子太傅，授印。其上故印使者，便道之官。君其秉道明<br>孝，正直是与，帅意亡愆，靡有后言。”<br>望之既左迁，而黄霸代为御史大夫。数月间，丙吉薨，霸为丞相。霸薨，于<br>定国复代焉。望之遂见废，不得相。为太傅，以《论语》、《礼服》授皇太子。<br>初，匈奴呼韩邪单于来朝，诏公卿议其仪，丞相霸、御史大夫定国议曰：<br>“圣王之制，施德行礼，先京师而后诸夏，先诸夏而后夷狄。《诗》云：‘率礼<br>不越，遂视既发；相士烈烈，海外有截。’陛下圣德充塞天地，光被四表，匈奴<br>单于乡风慕化，奉珍朝贺，自古未之有也。其礼仪宜如诸侯王，位次在下。”望<br>之以为：“单于非正朔所加，故称敌国，宜待以不臣之礼，位在诸侯王上。外夷<br>稽首称藩，中国让而不臣，此则羁縻之谊，谦亨之福也。《书》曰‘戎狄荒服’，<br>言其来服，荒忽亡常。如使匈奴后嗣卒有鸟窜鼠伏，阙如朝享，不为畔臣。信让<br>行乎蛮貉，福祚流于亡穷，万世之长策也。”天子采之，下诏曰：“盖闻五帝、<br>三王教化所不施，不及以政。今匈奴单于称北藩，朝正朔，朕之不逮，德不能弘<br>覆。其以客礼待之，令单于位在诸侯王上，赞谒称臣而不名。”<br>及宣帝寝疾，选大臣可属者，引外属侍中乐陵侯史高、太子太傅望之、少傅<br>周堪至禁中，拜高为大司马车骑将军，望之为前将军光禄勋，堪为光禄大夫，皆<br>受遗诏辅政，领尚书事。宣帝崩，太子袭尊号，是为孝元帝。望之、堪本以师傅<br>见尊重，上即位，数宴见，言治乱，陈王事。望之选白宗室明经达学散骑、谏大<br>夫刘更生给事中，与侍中金敞并拾遗左右。四人同心谋议，劝道上以古制，多所<br>欲匡正，上甚乡纳之。<br>初，宣帝不甚从儒术，任用法律，而中书宦官用事。中书令弘恭、石显久典<br>枢机，明习文法，亦与车骑将军高为表里，论议常独持故事，不从望之等。恭、<br>显又时倾仄见诎。望之以为中书政本，宜以贤明之选，自武帝游宴后庭，故用宦<br>者，非国旧制，又违古不近刑人之义，白欲更置士人，由是大与高、恭、显忤。<br>上初即位，谦让重改作，议久不定，出刘更生为宗正。<br>望之、堪数荐名儒茂才以备谏官。会稽郑朋阴欲附望之，上疏言车骑将军高<br>遣客为奸利郡国，及言许、史子弟罪过。章视周堪，堪白令朋待诏金马门。朋奏<br>记望之曰：“将军体周、召之德，秉公绰之质，有卞庄之威。至乎耳顺之年，履<br>折冲之位，号至将军，诚士之高致也。窟穴黎庶莫不欢喜，咸曰将军其人也。今<br>将军规橅云若管、晏而休，遂行日仄至周、召乃留乎？若管、晏而休，则下走<br>将归延陵之皋，修农圃之畴，畜鸡种黍，俟见二子，没齿而已矣。如将军昭然度<br>行，积思塞邪枉之险蹊，宣中庸之常政，兴周、召之遗业，亲日仄之兼听，则下<br>走其庶几愿竭区区，底厉锋锷，奉万分之一。”望之见纳朋，接待以意。朋数称<br>述望之，短车骑将军，言许、史过失。<br>后朋行倾邪，望之绝不与通。朋与大司农史李官俱待诏，堪独白宫为黄门郎。<br>朋，楚士，怨恨，更求入许、史，推所言许、史事曰：“皆周堪、刘更生教我，<br>我关东人，何以知此？”于是侍中许章白见朋。朋出扬言曰：“我见，言前将军<br>小过五，大罪一。中书令在旁，知我言状。”望之闻之，以问弘恭、石显。显、<br>恭恐望之自讼，下于它吏，即挟朋及待诏华龙。龙者，宣帝时与张子蟜等待诏，<br>以行污秽不进，欲入堪等，堪等不纳，故与朋相结。恭、显令二人告望之等谋欲<br>罢车骑将军疏退许、史状，候望之出休日，令朋、龙上之。事下弘恭问状，望之<br>对曰：“外戚在位多奢淫，欲以匡正国家，非为邪也。”恭、显奏：“望之、堪、<br>更生朋党相称举，数谮诉大臣，毁离亲戚，欲以专擅权势，为臣不忠，诬上不道，<br>请谒者召致廷尉。”时上初即位，不省“谒者召致廷尉”为下狱也。可其奏。后<br>上召堪、更生，曰系狱。上大惊曰：“非但廷尉问邪？”以责恭、显，皆叩头谢。<br>上曰：“令出视事。”恭、显因使高言：“上新即位，未以德化闻于天下，而先<br>验师傅，既下九卿大夫狱，宜因决免。”于是制诏丞相御史：“前将军望之傅朕<br>八年，亡它罪过，今事久远，识忘难明。其赦望之罪，收前将军光禄勋印绶，及<br>堪、更生皆免为庶人。”而朋为黄门郎。<br>后数月，制诏御史：“国之将兴，尊师而重傅。故前将军望之傅朕八年，道<br>以经术，厥功茂焉。其赐望之爵关内侯，食邑六百户，给事中，朝朔望，坐次将<br>军”天子方倚欲以为丞相，会望之子散骑中郎伋上书讼望之前事，事下有司，<br>复奏：“望之前所坐明白，无谮诉者，而教子上书，称引亡辜之《诗》，失大臣<br>体，不敬，请逮捕。”弘恭、石显等知望之素高节，不诎辱，建白：“望之前为<br>将军辅政，欲排退许、史，专权擅朝。幸得不坐，复赐爵邑，与闻政事，不悔过<br>服罪，深怀怨望，教子上书，归非于上，自以托师傅，怀终不坐。非颇诎望之于<br>牢狱，塞其怏怏心，则圣朝亡以施恩厚。”上曰：“萧太傅素刚，安肯就吏？”<br>显等曰：“人命至重，望之所坐，语言薄罪，必亡所忧。”上乃可其奏。<br>显等封以付谒者，敕令召望之手付，因令太常急发执金吾车骑驰围其第。使<br>者至，召望之。望之欲自杀，其夫人止之，以为非天子意。望之以问门下生朱云。<br>云者好节士，劝望之自裁。于是望之仰天叹曰：“吾尝备位将相，年逾六十矣，<br>老入牢狱，苟求生活，不亦鄙乎！”字谓云曰：“游，趣和药来，无久留我死！”<br>竟饮鸩自杀。天子闻之惊，拊手曰：“曩固疑其不就牢狱，果然杀吾贤傅！”是<br>时，太官方上昼食，上乃却食，为之涕泣，哀恸左右。于是召显等责问以议不详。<br>皆免冠谢，良久然后已。<br>望之有罪死，有司请绝其爵邑。有诏加恩，长子伋嗣为关内侯。天子追念<br>望之，不忘每岁时遣使者祠祭望之冢，终元帝世。望之八子，至大官者育、咸、<br>由。<br>育字次君，少以父任为太子庶子。元帝即位，为郎，病免，后为御史。大将<br>军王凤以育名父子，著材能，除为功曹，迁谒者，使匈奴副校尉。后为茂陵令，<br>会课，育第六。而漆令郭舜殿，见责问，育为之请，扶风怒曰：“君课第六，裁<br>自脱，何暇欲为左右言？”及罢出，传召茂陵令诣后曹，当以职事对。育径出曹，<br>书佐随牵育，育案佩刀曰：“萧育杜陵男子，何诣曹也！”遂趋出，欲去官。明<br>旦，诏召入，拜为司隶校尉。育过扶风府门，官属掾史数百人拜谒车下。后坐失<br>大将军指免官。复为中郎将使匈奴。历冀州、青州两部刺史，长水校尉，泰山太<br>守。入守大鸿胪。以鄠名贼梁子政阻山为害，久不伏辜，育为右扶风数月，尽诛<br>子政等。坐与定陵侯淳于长厚善免官。<br>哀帝时，南郡江中多盗贼，拜育为南郡太守。上以育耆旧名臣，乃以三公使<br>车载育入殿中受策，曰：“南郡盗贼群辈为害，朕甚忧之。以太守威信素著，故<br>委南郡太守，之官，其于为民除害，安元元而已，亡拘于小文。”加赐黄金二十<br>斤。育至南郡，盗贼静。病去官，起家复为光禄大夫执金吾，以寿终于官。<br>育为人严猛尚威，居官数免，稀迁。少与陈咸、朱博为友，著闻当世。往者<br>有王阳、贡公，故长安语曰“萧、朱结绶，王、贡弹冠”，言其相荐达也。始育<br>与陈咸俱以公卿子显名，咸最先进，年十八，为左曹，二十余，御史中丞。时，<br>朱博尚为杜陵亭长，为咸、育所攀援，入王氏。后遂并历刺史、郡守相，及为九<br>卿，而博先至将军上卿，历位多于咸、育，遂至丞相。育与博后有隙，不能终，<br>故世以交为难。<br>咸字仲君，为丞相史，举茂材，好畤令，迁淮阳、泗水内史，张掖、弘农、<br>河东太守。所居有迹，数增秩赐金。后免官，复为越骑校尉、护军都尉、中郎将，<br>使匈奴，至大司农，终官。<br>由字子骄，为丞相西曹卫将军掾，迁谒者，使匈奴副校尉。后举贤良，为定<br>陶令，迁太原都尉，安定太守。治郡有声，多称荐者。初，哀帝为定陶王时，由<br>为定陶令，失王指，顷之，制书免由为庶人。哀帝崩，为复土校尉、京辅左辅都<br>尉，迁江夏太守。平江贼成重等有功，增秩为陈留太守，元始中，作明堂辟雍，<br>大朝诸侯，征由为大鸿胪，会病，不及宾赞，还归故官，病免。复为中散大夫，<br>终官。家至吏二千石者六七人。<br>赞曰：萧望之历位将相，籍师傅之恩，可谓亲昵亡间。及至谋泄隙开，谗邪<br>构之，卒为便嬖宦竖所图，哀哉！不然，望之堂堂，折而不桡，身为儒宗，有辅<br>佐之能，近古社稷臣也。<br><hr>
