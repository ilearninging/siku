<h4>《史部·汉书·卷九十七上  外戚传第六十七上》<b class="x">作者：班固</b></h4>
<br>自古受命帝王及继体过文之君，非独内德茂也，盖亦有外戚之助焉。夏之兴<br>也以涂山，而桀之放也用末喜；殷之兴也以有娀及有{新女}，而纣之灭也嬖妲己；<br>周之兴也以姜嫄及太任、太姒，而幽王之禽也淫褒姒。故《易》基《乾》、<br>《坤》，《诗》首《关睢》，《书》美釐降，《春秋》讥不亲迎。夫妇之际，人<br>道之大伦也。礼之用，唯昏姻为兢兢。夫乐调而四时和，阴阳之变，万物之统也，<br>可不慎与！人能弘道，末如命何。甚哉妃匹之爱，君不能得之臣，父不能得之子，<br>况卑下乎！既欢合矣，或不能成子姓，成子姓矣，而不能要其终，岂非命也哉！<br>孔子罕言命，盖难言之。非通幽明之变，恶能识乎性命！<br>汉兴，因秦之称号，帝母称皇太后，祖母称太皇太后，適称皇后，妾皆称夫<br>人。又有美人、良人、八子、七子、长使、少使之号焉。至武帝制婕妤、濩娥、<br>傛华、充依，各有爵位，而元帝加昭仪之号，凡十四等云。昭仪位视丞相，爵<br>比诸侯王。婕妤视上卿，比列侯。濩娥视中二千石，比关内侯。傛华视真二千<br>石，比大上造。美人视二千石，比少上造。八子视千石，比中更。充依视千石，<br>比左更。七子视八百石，比右庶长。良人视八百石，比左庶长。长使视六百石，<br>比五大夫。少使视四百石，比公乘。五官视三百石。顺常视二百石。无涓、共和、<br>娱灵、保林、良使、夜者皆视百石。上家人子、中家人子视有秩斗食云。五官以<br>下，葬司马门外。<br>高祖吕皇后，父吕公，单父人也，好相人。高祖微时，吕公见而异之，乃以<br>女妻高祖，生惠帝、鲁元公主。高祖为汉王，元年封吕公为临泗侯，二年立孝惠<br>为太子。<br>后汉王得定陶戚姬，爱幸，生赵隐王如意。太子为人仁弱，高祖以为不类己，<br>常欲废之而立如意，“如意类我”。戚姬常从上之关东，日夜啼泣，欲立其子。<br>吕后年长，常留守，希见，益疏。如意且立为赵王，留长安，几代太子者数。赖<br>公卿大臣争之，及叔孙通谏，用留侯之策，得无易。<br>吕后为人刚毅，佐高帝定天下，兄二人皆为列将，从征伐。长兄泽为周吕侯，<br>次兄释之为建成侯，逮高祖而侯者三人。高祖四年，临泗侯吕公薨。<br>高祖崩，惠帝立，吕后为皇太后，乃令永巷囚戚夫人，髡钳衣赭衣，令舂。<br>戚夫人舂且歌曰：“子为王，母为虏，终日舂薄幕，常与死为伍！相离三千里，<br>当谁使告女？”太后闻之大怒，曰：“乃欲倚女子邪？”乃召赵王诛之。使者三<br>反，赵相周昌不遣。太后召赵相，相征至长安。使人复召赵王，王来。惠帝慈仁，<br>知太后怒，自迎赵王霸上，入宫，挟与起居饮食。数月，帝晨出射，赵王不能蚤<br>起，太后伺其独居，使人持鸩饮之。迟帝还，赵王死。太后遂断戚夫人手足，去<br>眼熏耳，饮瘖药，使居鞠域中，名曰“人彘”。居数月，乃召惠帝视“人彘”。<br>帝视而问，知其戚夫人，乃大哭，因病，岁余不能起。使人请太后曰：“此非人<br>所为。臣为太后子，终不能复治天下！”以此日饮为淫乐，不听政，七年而崩。<br>太后发丧，哭而泣不下。留侯子张辟强为侍中，年十五，谓丞相陈平曰：<br>“太后独有帝，今哭而不悲，君知其解未？”陈平曰：“何解？”辟强曰：“帝<br>无壮子，太后畏君等。今请拜吕台、吕产为将，将兵居南北军，及诸吕皆军，居<br>中用事。如此则太后心安，君等幸脱祸矣！”丞相如辟强计请之，太后说，其哭<br>乃哀。吕氏权由此起。乃立孝惠后宫子为帝，太后临朝称制。复杀高祖子赵幽王<br>友、共王恢及燕王建子。遂立周吕侯子台为吕王，台弟产为梁王，建城侯释之子<br>禄为赵王，台子通为燕王，又封诸吕凡六人皆为列侯，追尊父吕公为吕宣王，兄<br>周吕侯为悼武王。<br>太后持天下八年，病犬祸而崩，语在《五行志》。病困，以赵王禄为上将军<br>居北军，梁王产为相国居南军，戒产、禄曰：“高祖与大臣约，非刘氏王者，天<br>下共击之。今王吕氏，大臣不平。我即崩，恐其为变，必据兵卫宫，慎毋送丧，<br>为人所制。”太后崩，太尉周勃、丞相陈平、朱虚侯刘章等共诛产、禄、悉捕诸<br>吕男女，无少长皆斩之。而迎立代王，是为孝文皇帝。<br>孝惠张皇后。宣平侯敖尚帝姊鲁元公主，有女。惠帝即位，吕太后欲为重亲，<br>以公主女配帝为皇后。欲其生子，万方终无子，乃使阳为有身，取后宫美人子名<br>之，杀其母，立所名子为太子。<br>惠帝崩，太子立为帝，四年，乃自知非皇后子，出言曰：“太后安能杀吾母<br>而名我！我壮即为所为。”太后闻而患之，恐其作乱，乃幽之永巷，言帝病甚，<br>左右莫得见。太后下诏废之，语在《高后纪》。遂幽死，更立恒山王弘为皇帝，<br>而以吕禄女为皇后。欲连根固本牢甚，然而无益也。吕太后崩，大臣正之，卒灭<br>吕氏。少帝恒山、淮南、济川王，皆以非孝惠子诛。独置孝惠皇后，废处北宫，<br>孝文后元年薨，葬安陵，不起坟。<br>高祖薄姬，文帝母也。父吴人，秦时与故魏王宗女魏媪通，生薄姬。而薄姬<br>父死山阴，因葬焉。及诸侯畔秦，魏豹立为王，而魏媪内其女于魏宫。许负相薄<br>姬，当生天子。是时，项羽方与汉王相距荥阳，天下未有所定。豹初与汉击楚，<br>及闻许负言，心喜，因背汉而中立，与楚连和。汉使曹参等虏魏王豹，以其国为<br>郡，而薄姬输织室。豹已死，汉王入织室，见薄姬，有诏内后宫，岁余不得幸。<br>始姬少时，与管夫人、赵子儿相爱，约曰：“先贵毋相忘！”已而管夫人、<br>赵子儿先幸汉王。汉王四年，坐河南成皋灵台，此两美人侍，相与笑薄姬初时约。<br>汉王问其故，两人俱以实告。汉王心凄然怜薄姬，是日召，欲幸之。对曰：“昨<br>暮梦龙据妾胸。”上曰：“是贵征也，吾为汝成之。”遂幸，有身。岁中生文帝，<br>年八岁立为代王。自有子后，希见。高祖崩，诸幸姬戚夫人之属，吕后怒，皆幽<br>之不得出宫。而薄姬以希见故，得出从子之代，为代太后。太后弟薄昭从如代。<br>代王立十七年，高后崩。大臣议立后，疾外家吕氏强暴，皆称薄氏仁善，故<br>迎立代王为皇帝，尊太后为皇太后，封弟昭为轵侯。太后母亦前死，葬栎阳北，<br>乃追尊太后父为灵文侯，会稽郡致园邑三百家，长丞以下使奉守寝庙，上食祠如<br>法。栎阳亦置灵文夫人园，令如灵文侯园仪。太后蚤失父，其奉太后外家魏氏有<br>力，乃召复魏氏，赏赐各以亲疏受之。薄氏侯者一人。<br>太后后文帝二岁，孝景前二年崩，葬南陵。用吕后不合葬长陵，故特自起陵，<br>近文帝。<br>孝文窦皇后，景帝母也，吕太后时以良家子选入宫。太后出宫人以赐诸王各<br>五人，窦姬与在行中。家在清河，愿如赵，近家，请其主遣宦者吏“必置我籍赵<br>之伍中”。宦者忘之，误置籍代伍中。籍奏，诏可。当行，窦姬涕泣，怨其宦者，<br>不欲往，相强乃肯行。至代，代王独幸窦姬，生女嫖。孝惠七年，生景帝。<br>代王王后生四男，先代王未入立为帝而王后卒，乃代王为帝后，王后所生四<br>男更病死。文帝立数月，公卿请立太子，而窦姬男最长，立为太子。窦姬为皇后，<br>女为馆陶长公主。明年，封少子武为代王，后徙梁，是为梁孝王。<br>窦皇后亲蚤卒，葬观津。于是薄太后乃诏有司追封窦后父为安成侯，母曰安<br>成夫人，令清河置园邑二百家，长丞奉守，比灵文园法。<br>窦后兄长君。弟广国字少君，年四五岁时，家贫，为人所略卖，其家不知处。<br>传十余家至宜阳，为其主人入山作炭。暮卧岸下百余人，岸崩，尽压杀卧者，少<br>君独脱不死。自卜，数日当为侯。从其家之长安，闻皇后新立，家在观津，姓窦<br>氏。广国去时虽少，识其县名及姓，又尝与其姊采桑，堕，用为符信，上书自陈。<br>皇后言帝，召见问之，具言其故。果是。复问其所识，曰：“姊去我西时，与我<br>决传舍中，匄沐沐我，已，饭我，乃去。”于是窦皇后持之而泣，侍御左右皆悲。<br>乃厚赐之，家于长安。绛侯、灌将军等曰：“吾属不死，命乃且县此两人。此两<br>人所出微，不可不为择师傅，又复放吕氏大事也。”于是乃选长者之有节行者与<br>居。窦长君、少君由此为退让君子，不敢以富贵骄人。<br>窦皇后疾，失明。文帝幸邯郸慎夫人、尹姬，皆无子。文帝崩，景帝位，皇<br>后为皇太后，乃封广国为章武侯。长君先死，封其子彭祖为南皮侯。吴、楚反时，<br>太后从昆弟子窦婴侠，喜士，为大将军，破吴、楚、封魏其侯。窦氏侯者凡三人。<br>窦太后好黄帝、老子言，景帝及诸窦不得不读《老子》尊其术。太后后景帝<br>六岁，凡立五十一年，元光六年崩，合葬霸陵。遗诏尽以东宫金钱财物赐长公主<br>嫖。至武帝时，魏其侯窦婴为丞相，后诛。<br>孝景薄皇后，孝文薄太后家女也。景帝为太子时，薄太后取以为太子妃。景<br>帝立，立薄妃为皇后，无子无宠。立六年，薄太后崩，皇后废。废后四年薨，葬<br>长安城东平望亭南。<br>孝景王皇后，武帝母也。父王仲，槐里人也。母臧皃，故燕王臧荼孙也，为<br>仲妻，生男信与两女。而仲死，臧皃更嫁为长陵田氏妇，生男蚡、胜。臧皃长<br>女嫁为金王孙妇，生一女矣，而臧皃卜筮曰两女当贵，欲倚两女，夺金氏。金氏<br>怒，不肯与决，乃内太子宫。太子幸爱子，生三女一男。男方在身时，王夫人梦<br>日入其怀，以告太子，太子曰：“此贵征也。”未生而文帝崩，景帝即位，王夫<br>人生男。是时，薄皇后无子。后数岁，景帝立齐栗姬男为太子，而王夫人男为胶<br>东王。<br>长公主嫖有女，欲与太子为妃，栗姬妒，而景帝诸美人皆因长公主见得贵幸，<br>栗姬日怨怒，谢长主，不许。长主欲与王夫人，王夫人许之。会薄皇后废，长公<br>主日谮栗姬短。景帝尝属诸姬子，曰：“吾百岁后，善视之。”栗姬怒不肯应，<br>言不逊，景帝心衔之而未发也。<br>长公主日誉王夫子男之美，帝亦自贤之。又耳曩者所梦日符，计未有所定。<br>王夫人又阴使人趣大臣立栗姬为皇后。大行奏事，文曰：“‘子以母贵，母以子<br>贵。’今太子母号宜为皇后。”帝怒曰：“是乃所当言邪！”遂案诛大行，而废<br>太子为临江王。栗姬愈恚，不得见，以忧死。卒立王夫人为皇后，男为太子。封<br>皇后兄信为盖侯。<br>初，皇后始入太子家，后女弟皃姁亦复入，生四男。皃姁蚤卒，四子皆<br>为王。皇后长女为平阳公主，次南宫公主，次隆虑公主。<br>皇后立九年，景帝崩。武帝即位，为皇太后，尊太后母臧皃为平原君，封田<br>蚡为武安侯，胜为周阳侯。王氏、田氏侯者凡三人。盖侯信好酒，田蚡、胜<br>贪，巧于文辞。蚡至丞相，追尊王仲为共侯，槐里起园邑二百家，长丞奉守。<br>及平原君薨，从田氏葬长陵，亦置园邑如共侯法。<br>初，皇太后微时所为金王孙生女俗，在民间，盖讳之也。武这始立，韩嫣白<br>之。帝曰：“何为不蚤言？”乃车驾自往迎之。其家在长陵小市，直至其门，使<br>左右入求之。家人惊恐，女逃匿。扶将出拜，帝下车立曰：“大姊，何藏之深也？”<br>载至长乐宫，与俱谒太后，太后垂涕，女亦悲泣。帝奉酒，前为寿。钱千万，奴<br>婢三百人，公田百顷，甲第，以赐姊。太后谢曰：“为帝费。”因赐汤沐邑，号<br>修成君。男女各一人，女嫁诸侯，男号修成子仲，以太后故，横于京师。太后凡<br>立二十五年，后景帝十五岁，元朔三年崩，合葬阳陵。<br>孝武陈皇后，长公主嫖女也。曾祖父陈婴与项羽俱起，后归汉，为堂邑侯。<br>传子至孙午，午尚长公主，生女。<br>初，武帝得立为太子，长主有力，取主女为妃。及帝即位，立为皇后，擅宠<br>骄贵，十余年而无子，闻卫子夫得幸，几死者数焉。上愈怒。后又挟妇人媚道，<br>颇觉。元光五年，上遂穷治之，女子楚服等坐为皇后巫蛊祠祭祝诅，大逆无道，<br>相连及诛者三百余人，楚服枭首于市。使有司赐皇后策曰：“皇后失序，惑于巫<br>祝，不可以承天命。其上玺绶，罢退居长门宫。”<br>明年，堂邑侯午薨，主男须嗣侯。主寡居，私近董偃。十余年，主薨。须坐<br>淫乱，兄弟争财，当死，自杀，国除。后数年，废后乃薨，葬霸陵郎官亭东。<br>孝武卫皇后字子夫，生微也。其家号曰卫氏，出平阳侯邑。子夫为平阳主讴<br>者，武帝即位，数年无子。平阳主求良家女十余人，饰置家。帝祓霸上，还过平<br>阳主。主见所偫美人，帝不说。既饮，讴者进，帝独说子夫。帝起更衣，子夫<br>侍尚衣轩中，得幸。还坐欢甚，赐平阳主金千斤。主因奏子夫送入宫。子夫上车，<br>主拊其背曰：“行矣！强饭勉之。即贵，愿无相忘！”入宫岁余，不复幸。武帝<br>择宫人不中用者斥出之，子夫得见，涕泣请出。上怜之，复幸。遂有身，尊宠。<br>召其兄卫长君、弟青侍中。而子夫生三女，元朔元年生男据，遂立为皇后。<br>先是，卫长君死，乃以青为将军，击匈奴有功，封长平侯。青三子在襁褓中，<br>皆为列侯。及皇后姊子霍去病亦以军功为冠军侯，至大司马票骑将军。青为大司<br>马大将军。卫氏支属侯者五人。青还，尚平阳主。<br>皇后立七年，而男立为太子。后色衰，赵之王夫人、中山李夫人有宠，皆蚤<br>卒。后有尹婕妤、钩弋夫人更幸。卫后立三十八年，遭巫蛊事起，江充为奸，太<br>子惧不能自明，遂与皇后共诛充，发兵，兵败，太子亡走。诏遣宗正刘长乐、执<br>金吾刘敢奉策收皇后玺绶，自杀。黄门苏文、姚定汉舆置公车令空舍，盛以小棺，<br>瘗之城南桐柏。卫氏悉灭。宣帝立，乃改葬卫后，追谥曰思后，置园邑三百家，<br>长丞周卫奉守焉。<br>孝武李夫人，本以倡进。初，夫人兄延年性知音，善歌舞，武帝爱之。每为<br>新声变曲，闻者莫不感动。延年侍上起舞，歌曰：“北方有佳人，绝世而独立，<br>一顾倾人城，再顾倾人国。宁不知倾城与倾国，佳人难再得！”上叹息曰：“善！<br>世岂有此人乎？”平阳主因言延年有女弟，上乃召见之，实妙丽善舞。由是得幸，<br>生一男，是为昌邑哀王。李夫人少而蚤卒，上怜闵焉，图画其形于甘泉宫。及卫<br>思后废后四年，武帝崩，大将军霍光缘上雅意，以李夫人配食，追上尊号曰孝武<br>皇后。<br>初，李夫人病笃，上自临候之，夫人蒙被谢曰：“妾久寝病，形貌毁坏，不<br>可以见帝。愿以王及兄弟为托。”上曰：“夫人病甚，殆将不起，一见我属托王<br>及兄弟，岂不快哉？”夫人曰：“妇人貌不修饰，不见君父。妾不敢以燕媠见帝。”<br>上曰：“夫人弟一见我，将加赐千金，而予兄弟尊言。”夫人曰：“尊官在帝，<br>不在一见。”上复言欲必见之，夫人遂转乡歔欷而不复言。于是上不说而起。夫<br>人姊妹让之曰：“贵人独不可一见上属托兄弟邪？何为恨上如此？”夫人曰：<br>“所以不欲见帝者，乃欲以深托兄弟也。我以容貌之好，得从微贱爱幸于上。夫<br>以色事人者，色衰而爱弛，爱弛则恩绝。上所以挛挛顾念我者，乃以平生容貌也。<br>今见我毁坏，颜色非故，必畏恶吐弃我，意尚肯复追思闵录其兄弟哉！”及夫人<br>卒，上以后礼葬焉。其后，上以夫人兄李广利为贰师将军，封海西侯，延年为协<br>律都尉。<br>上思念李夫人不已，方士齐人少翁言能致其神。乃夜张灯烛，设帷帐，陈酒<br>肉，而令上居他帐，遥望见好女如李夫人之貌，还幄坐而步。又不得就视，上愈<br>益相思悲感，为作诗曰：“是邪，非邪？立而望之，偏何姗姗其来迟！”令乐府<br>诸音家弦歌之。上又自为作赋，以伤悼夫人，其辞曰：<br>美连娟以修嫮兮，命樔绝而不长，饰新官以延贮兮，泯不归乎故乡。惨<br>郁郁其芜秽兮，隐处幽而怀伤，释舆马于山椒兮，奄修夜之不阳。秋气憯以凄泪<br>兮，桂枝落而销亡，神茕茕以遥思兮，精浮游而出畺。托沈阴以圹久兮，惜蕃华<br>之未央，念穷极之不还兮，惟幼眇之相羊。函菱荴以俟风兮，芳杂袭以弥章，<br>的容与以猗靡兮，缥飘姚虖愈庄。燕淫衍而抚楹兮，连流视而娥扬，既激感而心<br>逐兮，包红颜而弗明。欢接狎以离别兮，宵寤梦之芒芒，忽迁化而不反兮，魄放<br>逸以飞扬。何灵魂之纷纷兮，哀裴回以踌躇，势路日以远兮，遂荒忽而辞去。超<br>兮西征，屑兮不见。浸淫敞恍，寂兮无音，思若流波，怛兮在心。<br>乱曰：“佳侠函光，陨朱荣兮，嫉妒阘茸，将安程兮！方时隆盛，年夭伤兮，<br>弟子增欷，洿沬怅兮。悲愁于邑，喧不可止兮。向不虚应，亦云已兮，嫶妍<br>太息，叹稚子兮，懰栗不言，倚所恃兮。仁者不誓，岂约亲兮？既往不来，申<br>以信兮。去彼昭昭，就冥冥兮，既下新官，不复故庭兮。呜呼哀哉，想魂灵兮！<br>其后李延年弟季坐奸乱怕宫，广利降匈奴，家族灭矣。<br>孝武钩弋赵婕妤，昭帝母也，家在河间。武帝巡狩过河间，望气者言此有奇<br>女，天子亟使使召之。既至，女两手皆拳，上自披之，手即时伸。由是得幸，号<br>曰拳夫人。先是，其父坐法宫刑，为中黄门，死长安，葬雍门。<br>拳夫人进为婕妤，居钩弋宫。大有宠，太始三年生昭帝，号钩弋子。任身十<br>四月乃生，上曰：“闻昔尧十四月而生，今钩弋亦然。”乃命其所生门曰尧母门。<br>后卫太子败，而燕王旦、广陵王胥多过失，宠姬王夫人男齐怀王、李夫人男昌邑<br>哀王皆蚤薨，钩弋子年五六岁，壮大多知，上常言“类我”，又感其生与众异，<br>甚奇爱之，心欲立焉，以其年稚母少，恐女主颛恣乱国家，犹与久之。<br>钩弋婕妤从幸甘泉，有过见谴，以忧死，因葬云阳。后上疾病，乃立钩弋子<br>为皇太子。拜奉车都尉霍光为大司马大将军，辅少主。明日，帝崩。昭帝即位，<br>追尊钩弋婕妤为皇太后，发卒二万人起云陵，邑三千户。追尊外祖赵父为顺成侯，<br>诏右扶风置园邑二百家，长丞奉守如法。顺成侯有姊君姁，赐钱二百万，奴婢<br>第宅以充实焉。诸昆弟各以亲疏受赏赐。赵氏无在位者，唯赵父追封。<br>孝昭上官皇后。祖父桀，陇西人邽人也。少时为羽林期门郎，从武帝上甘泉，<br>天大风，车不得行，解盖授桀。桀奉盖，虽风常属车；雨下，盖辄御。上奇其材<br>力，迁未央厩令。上尝体不安，及愈，见马，马多瘦，上大怒：“令以我不复见<br>马邪！”欲下吏，桀顿道曰：“臣闻圣体不安，日夜忧惧，意诚不在马。”言未<br>卒，泣数行下。上以为忠，由是亲近，为侍中，稍迁至太仆。武帝疾病，以霍光<br>为大将军，太仆桀为左将军，皆受遗诏辅少主。以前捕斩反者莽通功，封桀为安<br>阳侯。<br>初，桀子安取霍光女，结婚相亲，光每休沐出，桀常代光入决事。昭帝始立，<br>年八岁，帝长姊鄂邑盖长公主居禁中，共养帝。盖主私近子客河间丁外人。上与<br>大将军闻之，不绝主欢，有诏外人侍长主。长主内周阳氏女，令配耦帝。时上官<br>安有女，即霍光外孙，安因光欲内之。光以为尚幼，不听。安素与丁外人善，说<br>外人曰：“闻长主内女，安子容貌端正，诚因长主时得入为后，以臣父子在朝而<br>有椒房之重，成之在于足下，汉家故事常以列侯尚主，足下何忧不封侯乎？”外<br>人喜，言于长主。长主以为然，诏召安女入为婕妤，安为骑都尉。月余，遂立为<br>皇后，年甫六岁。<br>安以后父封桑乐侯，食邑千五百户，迁车骑将军，日以骄淫。受赐殿中，出<br>对宾客言：“与我婿饮，大乐！”见其服饰，使人归，欲自烧物。安醉则裸行内，<br>与后母及父诸良人、侍御皆乱。子病死，仰而骂天。数守大将军光，为丁外人求<br>侯，及桀欲妄官禄外人，光执正，皆不听。又桀妻父所幸充国为太医监，阑入殿<br>中，下狱当死。冬月且尽，盖主为充国入马二十匹赎罪，乃得减死论。于是桀、<br>安父子深怨光而重德盖主。知燕王旦帝兄，不得立，亦怨望，桀、安即记光过失<br>予燕王，令上书告之，又为丁外人求侯。燕王大喜，上书称：“子路丧姊，期而<br>不除，孔子非之。子路曰：‘由不幸寡兄弟，不忍除之。’故曰‘观过知仁’。<br>今臣与陛下独有长公主为姊，陛下幸使丁外人侍之，外人宜蒙爵号。”书奏，上<br>以问光，光执不许。及告光罪过，上又疑之，愈亲光而疏桀、安。桀安浸恚，遂<br>结党与谋杀光，诱征燕王至而诛之，因废帝而立桀。或曰：“当如皇后何？”安<br>曰：“逐麋之狗，当顾菟邪！且用皇后为尊，一旦人主意有所移，虽欲为家人亦<br>不可得，此百世之一时也。”事发觉，燕王、盖主皆自杀。语在《霍光传》。<br>桀、安宗族既灭，皇后以年少不与谋，亦光外孙，故得不废。皇后母前死，<br>葬茂陵郭东，追尊曰敬夫人，置园邑二百家，长丞奉守如法。皇后自使私奴婢守<br>桀、安冢。<br>光欲皇后擅宠有子，帝时体不安，左右及医皆阿意，言宜禁内，虽宫人使令<br>皆为穷裤，多其带，后宫莫有进者。<br>皇后立十岁而昭帝崩，后年十四五云。昌邑王贺征即位，尊皇后为皇太后。<br>光与太后共废王贺，立孝宣帝。宣帝好位，为太皇太后。凡立四十七年，年五十<br>二，建昭二年崩，合葬平陵。<br>卫太子史良娣，宣帝祖母也。太子有妃，有良娣，有孺子，妻、妾凡三等，<br>子皆称皇孙。史良娣家本鲁国，有母贞君，史恭。以元鼎四年人为良娣，生男进，<br>号史皇孙。<br>武帝末，巫蛊事起，卫太子及良娣、史皇孙皆遭害。史皇孙有一男，号皇曾<br>孙，时生数月，犹坐太子系狱，积五岁乃遭赦。治狱使者邴吉怜皇曾孙无所归，<br>载以付史恭。恭母贞君年老，见孙孤，甚哀之，自养视焉。<br>后曾孙收养于掖庭，遂登至尊位，是为宣帝。而贞君及恭已死，恭三子皆以<br>旧恩封。长子高为乐陵侯，曾为将陵侯，玄为平台侯，及高子丹以功德封武阳侯，<br>侯者凡四人。高至大司马车骑将军，丹左将军，自有传。<br>史皇孙王夫人，宣帝母也，名翁须，太始中得幸于史皇孙。皇孙妻、帝无号<br>位，皆称家人子。征和二年，生宣帝。帝生数月，卫太子、皇孙败，家人子皆坐<br>诛，莫有收葬者，唯宣帝得全。即尊位后，追尊母五夫人谥曰悼后，祖母史良娣<br>曰戾后，皆改葬，起园邑，长丞奉守。语在《戾太子传》。地节三年，求得外祖<br>母王媪，媪男无故，无故弟武皆随使者诣阙。时乘黄牛车，故百姓谓之黄牛妪。<br>初，上即位，数遣使者求外家。久远，多似类而非是。既得王媪，令太中大<br>夫任宣与丞相御史属杂考问乡里识知者，皆曰王妪。妪言名妄人，家本涿郡蠡吾<br>平乡。年十四嫁为同乡王更得妻。更得死，嫁为广望王虒始妇，产子男无故、武，<br>女翁须，翁须年八九岁时，寄居广望节侯子刘仲卿宅，仲卿谓虒始曰：“予我翁<br>须，自养长之。”媪为翁须作缣单衣，送仲卿家。仲卿教翁须歌舞，往来归取冬<br>夏衣。居四五岁，翁须来言：“邯郸贾长皃求歌舞者，仲卿欲以我与之。”媪即<br>与翁须逃走，之平乡。仲卿载虒始共求媪，媪惶急，将翁须归，曰：“儿居君家，<br>非受一钱也，奈何欲予它人？”仲卿诈曰：“不也。”后数日，翁须乘长皃车马<br>过门，呼曰：“我果见行，当之柳宿。”媪与虒即之柳宿，见翁须相对涕泣，谓<br>曰：“我欲为汝自言。”翁须曰：“母置之，何家不可以居？自言无益也。”媪<br>与虒始还求钱用，随逐至中山卢奴，见翁须与歌舞等比五人同处，媪与翁须共宿。<br>明日，虒始留视翁须，媪还求钱，欲随至邯郸。媪归，粜买未具，虒始来归曰：<br>“翁须已去，我无钱用随也。”因绝至今，不闻其问。贾长皃妻贞及从者师遂辞：<br>“往二十岁，太子舍人侯明从长安来求歌舞者，请翁须等五人。长皃使遂送至长<br>安，皆入太子家。”及广望三老更始、刘仲卿妻其等四十五人辞，皆验。宣奏王<br>媪悼后母明白，上皆召见，赐无故、武爵关内侯，旬月间，赏赐以巨万计。顷之，<br>制诏御史赐外祖母号为博平君，以博平、蠡吾两县户万一千为汤沐邑。封舅无故<br>为平昌侯，武为乐昌侯，食邑各六千户。<br>初，虒始以本始四年病死，后三岁，家乃富贵，追赐谥曰思成侯。诏涿郡治<br>冢室，置园邑四百家，长丞奉守如法。岁余，博平君薨，谥曰思成夫人，诏徙思<br>成侯合葬奉明顾成庙南，置园邑长丞，罢涿郡思成园。王氏侯者二人，无故子接<br>为大司马车骑将军，而武子商至丞相，自有传。<br>孝宣许皇后，元帝母也。父广汉，昌邑人，少时为昌邑王郎。从武帝上甘泉，<br>误取它郎鞍以被其马，发觉，吏劾从行而盗，当死，有诏募下蚕室。后为宦者丞。<br>上官桀谋反时，广汉部索，其殿中庐有索长数尺可以缚入者数千枚，满一箧缄封，<br>广汉索不得，它吏往得之。广汉坐论为鬼薪，输掖庭，后为暴室啬夫。时宣帝养<br>于掖庭，号皇曾孙，与广汉同寺居。时掖庭令张贺，本卫太子家吏，及太子败，<br>贺坐下刑，以旧恩养视皇曾孙甚厚。及曾孙壮大，贺欲以女孙妻之。是时，昭帝<br>始冠，长八尺二寸。贺弟安世为右将军，与霍将军同心辅政，闻贺称誉皇曾孙，<br>欲妻以女，安世怒曰：“曾孙乃卫太子后也，幸得以庶人衣食县官，足矣，勿复<br>言予女事。”于是贺止。时许广汉有女平君，年十四五，当为内者令欧侯氏子妇。<br>临当入，欧侯氏子死。其母将行卜相，言当大贵，母独喜。贺闻许啬夫有女，乃<br>置酒请之，酒酣，为言：“曾孙体近，下人，乃关内侯，可妻也。”广汉许诺。<br>明日，妪闻之，怒。广汉重令为介，遂与曾孙，一岁生元帝。数月，曾孙立为帝，<br>平君为婕妤。是时，霍将军有小女，与皇太后有亲。公卿议更立皇后，皆心仪霍<br>将军女，亦未有言。上乃诏求微时故剑，大臣知指，白立许婕妤为皇后。既立，<br>霍光以后父广汉刑人不宜君国，岁余乃封为昌成君。<br>霍光夫人显欲贵其小女，道无从。明年，许皇后当娠，病。女医淳于衍者，<br>霍氏所爱，尝入宫侍皇后疾。衍夫赏为掖庭户卫，谓衍：“可过辞霍夫人行，为<br>我求安池监。”衍如言报显。显因生心，辟左右，字谓衍：“少夫幸报我以事，<br>我亦欲报少夫，可乎？”衍曰：“夫人所言，何等不可者！”显曰：“将军素爱<br>小女成君，欲奇贵之，愿以累少夫。”衍曰：“何谓邪？”显曰：“妇人免乳大<br>故，十死一生。今皇后当免身，可因投毒药去也，成君即得为皇后矣。如蒙力事<br>成，富贵与少夫共之。”衍曰：“药杂治，当先尝，安宁？”显曰：“在少夫为<br>之耳，将军领天下，谁敢言者？缓急相护，但恐少夫无意耳！”衍良久曰：“愿<br>尽力。”即捣附子，赍入长定宫。皇后免身后，衍取附子并合大医大丸以饮皇后。<br>有顷曰：“我头岑岑也，药中得无有毒？”对曰：“无有。”遂加烦懑，崩。衍<br>出，过见显，相劳问，亦未敢重谢衍。后人有上书告诸医待疾无状者，皆收系诏<br>狱，劾不道。显恐急，即以状具语光，因曰：“既失计为之，无令吏急衍！”光<br>惊鄂，默然不应。其后奏上，署衍勿论。<br>许后立三年而崩，谥曰恭哀皇后，葬杜南，是为杜陵南园。后五年，立皇太<br>子，乃封太子外祖父昌成君广汉为平恩侯，位特进。后四年，复封广汉两弟，舜<br>为博望侯，延寿为乐成侯。许氏侯者凡三人。广汉薨，谥曰戴侯，无子，绝。葬<br>南园旁，置邑三百家，长丞奉守如法。宣帝以延寿为大司马车骑将军，辅政。元<br>帝即位，复封延寿中子嘉为平恩侯，奉戴侯后，亦为大司马、车骑将军。<br>孝宣霍皇后，大司马、大将军，博陆侯光女也。母显，即使淳于衍阴杀许后，<br>显因为成君衣补，治入宫具，劝光内之，果立为皇后。<br>初，许后起微贱，登至尊日浅，从官车服甚节俭，五日一朝皇太后于长乐宫，<br>亲奉案上食，以妇道共养。及霍后立，亦修许后故事。而皇太后亲霍后之姊子，<br>故常竦体，敬而礼之。皇后轝驾侍从甚盛，赏赐官属以千万计，与许后时县绝矣。<br>上亦宠之，颛房燕。立三岁而光薨。后一岁，上立许后男为太子，昌成君者为平<br>恩侯。显怒恚不食，呕血，曰：“此乃民间时子，安得立？即后有子，反为王邪！”<br>复教皇后令毒太子。皇后数召太子赐食，保阿辄先尝之，后挟毒不得行。后杀许<br>后事颇泄，显遂与诸婿昆弟谋反，发觉，谐诛灭。使有司赐皇后策曰：“皇后荧<br>惑失道，怀不德，挟毒与母博陆宣成侯夫人显谋欲危太子，无人母之恩，不宜奉<br>宗庙衣服，不可以承天命。呜呼伤哉！其退避宫，上玺绶有司。”霍后立五年，<br>废处昭台宫。后十二岁，徙云林馆，乃自杀，葬昆吾亭东。<br>初，霍光及兄骠骑将军去病皆自以功伐封侯居位，宣帝以光故，封去病孙山、<br>山弟云，皆为列侯，侯者前后四人。<br>孝宣王皇后。其先高祖时有功赐爵关内侯，自沛徙长陵，传爵至后父奉光。<br>奉光少时好斗鸡，宣帝在民间数与奉光会，相识。奉光有女年十余岁，每当适人，<br>所当适辄死，故久不行。及宣帝即位，召入后宫，稍进为婕妤。是时，馆陶王母<br>华婕妤及淮阳宪王母张婕妤、楚孝王母卫婕妤皆爱幸。<br>霍皇后废后，上怜许太子蚤失母，几为霍氏所害，于是乃选后宫素谨慎而无<br>子者，遂立王婕妤为皇后，令母养太子。自为后后，希见，无宠。封父奉光为邛<br>成侯。立十六年，宣帝崩，元帝即位，为皇太后。封太后兄舜为安平侯。后二年，<br>奉光薨，谥曰共侯，葬长门南，置园邑二百家，长丞奉守如法。元帝崩，成帝即<br>位，为太皇太后。复爵太皇太后弟骏为关内侯，食邑千户。王氏列侯二人，关内<br>侯一人。舜子章，章从弟咸，皆至左右将军。时成帝母亦姓王氏，故世号太皇太<br>后为邛成太后。<br>邛成太后凡立四十九年，年七十余，永始元年崩，合葬杜陵，称东园。奉光<br>孙勋坐法免。元始中，成帝太后下诏曰：“孝宣王皇后，朕之姑，深念奉质共修<br>之义，恩结于心。惟邛成共侯国废祀绝，朕甚闵焉。其封共侯曾孙坚固为邛成侯。”<br>至王莽乃绝。<br><hr>
