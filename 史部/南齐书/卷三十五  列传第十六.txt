<h4>《史部·南齐书·卷三十五  列传第十六》<b class="x">作者：萧子显</b></h4>
<br>◎高帝十二王<br>高帝十九男：昭皇后生武帝、豫章文献王嶷；谢贵嫔生临川献王映、长沙威<br>王晃；罗太妃生武陵昭王晔；任太妃生安成恭王暠；陆修仪生鄱阳王锵、晋熙王<br>銶；袁修容生桂阳王铄；何太妃生始兴简王鉴、宜都王铿；区贵人生衡阳王钧；<br>张淑妃生江夏王锋、河东王铉；李美人生南平王锐；第九、第十三、第十四、第<br>十七皇子早亡。衡阳王钧出继元王后。<br>临川献王映，字宣光，太祖第三子也。宋元徽四年，解褐著作佐郎，迁抚军<br>行参军，南阳王文学。沈攸之事难，太祖时领南徐州，以映为宁朔将军，镇京口。<br>事宁，除中军谘议、从事中郎、辅国将军、淮南宣城二郡太守，并不拜。仍为假<br>节、督南兖兖徐青冀五州诸军事、行南兖州刺史，将军如故。寻除给事黄门侍郎，<br>领前军将军，仍复为冠军将军、南兖州刺史，假节督，复为监军，督五州如故。<br>齐台建，宋帝诏封映及弟晃、晔、暠、锵、铄、鉴并为开国县公，各千五百<br>户，未及定土宇，而太祖践阼。以映为使持节、都督荆湘雍益梁宁南北秦八州诸<br>军事、平西将军、荆州刺史。封临川王，食邑例二千户。又领湘州刺史。豫章王<br>嶷既留镇陕西，映亦不行。改授散骑常侍、都督扬南徐二州诸军事、前将军、扬<br>州刺史，持节如故。国家初创，映以年少临神州，吏治聪敏，府州曹局皆重足以<br>奉禁令，自宋彭城王义康以后未之有也。<br>出为都督荆湘雍益梁巴宁南北秦九州诸军事、镇西将军、荆州刺史，持节、<br>常侍如故。给鼓吹一部。以国忧解散骑常侍，进号征西。永明元年入为侍中，骠<br>骑将军。二年，给油络车。五年，即本号开府仪同三司。七年，薨。<br>映善骑射，解声律，工左右书左右射，应接宾客，风韵韶美，朝野莫不惋惜<br>焉。时年三十二。诏赐东园秘器，朝服一具，衣一袭。赠司空。九子皆封侯。<br>长子子晋，历东阳、吴兴二郡太守，秘书监，领后军将军。永元初，为侍中，<br>迁左民尚书。坐从妹祖日不拜，为有司所奏，事留中，子晋遂不复拜。梁王定京<br>邑，犹服侍中服。入梁为辅国将军、高平太守。第二子子游，州陵侯。解褐员外<br>郎，太子洗马，历琅邪、晋陵二郡太守，黄门侍郎。好音乐，解丝竹杂艺。梁初<br>坐闺门淫秽及杀人，为有司所奏，请议禁锢。子晋谋反，兄弟并伏诛。<br>长沙威王晃，字宣明，太祖第四子也。少有武力，为太祖所爱。宋世解褐秘<br>书郎邵陵王友，不拜。升明二年，代兄映为宁朔将军、淮南宣城二郡太守。初，<br>沈攸之事起，晃便弓马，多从武容，熏赫都街，时人为之语曰：“焕焕萧四伞。”<br>其年，迁为持节、监豫司二州郢州之西阳诸军事、西中郎将、豫州刺史。<br>太祖践祚，晃欲陈政事，辄为典签所裁，晃执杀之。上大怒，手诏赐杖。寻<br>迁使持节、都督南徐兖二州诸军事、后将军、南徐州刺史。世祖为皇太子，拜武<br>进陵，于曲阿后湖斗队，使晃御马军，上闻之，又不悦。入为侍中、护军将军，<br>以国忧，解侍中，加中军将军。太祖临崩，以晃属世祖，处以辇毂近蕃，勿令远<br>出。永明元年，上迁南徐州刺史竟陵王子良为南兖州，以晃为使持节、都督南徐<br>兖二州诸军事、镇军将军、南徐州刺史。入为散骑常侍，中书监。<br>诸王在京都，唯置捉刀左右四十人。晃爱武饰，罢徐州还，私载数百人仗还<br>都，为禁司所觉，投之江水。世祖禁诸王畜私仗，闻之大怒，将纠以法。豫章王<br>嶷于御前稽首流涕曰：“晃罪诚不足宥。陛下当忆先朝念白象。”白象，晃小字<br>也。上亦垂泣。太祖大渐时，诫世祖曰：“宋氏若不骨肉相图，他族岂得乘其衰<br>弊，汝深戒之。”故世祖终无异意。然晃亦不见亲宠。当时论者以世祖优于魏文，<br>减于汉明。<br>寻加晃镇军将军，转丹阳尹，常侍、将军如故。又为侍中、护军将军，镇军<br>如故。寻进号车骑将军，侍中如故。给油络车，鼓吹一部。八年，薨，年三十一。<br>赐东园秘器，朝服一具，衣一袭。即本号，赠开府仪同三司。<br>世祖尝幸钟山，晃从驾，以马槊刺道边枯蘖，上令左右数人引之，银缠皆卷<br>聚，而槊不出。乃令晃复驰马拔之，应手便去。每远州献骏马，上辄令晃于华林<br>中调试之。太祖常曰：“此我家任城也。”世祖缘此意，故谥曰威。<br>武陵昭王晔，字宣照，太祖第五子也。母罗氏，从太祖在淮阴，以罪诛，晔<br>年四岁，思慕不异成人，故每见爱。初除冠军将军，转征虏将军。晔刚颖俊出，<br>工弈棋，与诸王共作短句，诗学谢灵运体，以呈上，报曰：“见汝二十字，诸儿<br>作中最为优者。但康乐放荡，作体不辨有首尾，安仁、士衡深可宗尚，颜延之抑<br>其次也。”建元三年，出为持节、都督会稽东阳新安永嘉临海五郡军事、会稽太<br>守，将军如故。上遣儒士刘瓛往郡，为晔讲《五经》。<br>世祖即位，进号左将军，入为中书令，将军如故。转散骑常侍，太常卿。又<br>为中书令，迁祠部尚书，常侍并如故。<br>晔无宠于世祖，未尝处方岳，数以语言忤旨。世祖幸豫章王嶷东田宴诸王，<br>独不召晔。嶷曰：“风景殊美，今日甚忆武陵。”上乃呼之。晔善射，屡发命中，<br>顾谓四坐曰：“手如何？”上神色甚怪。嶷曰：“阿五常日不尔，今可谓仰藉天<br>威。”帝意乃释。后于华林赌射，上敕晔叠破，凡放六箭，五破一皮，赐钱五万。<br>又于御席上举酒劝晔，晔曰：“陛下尝不以此处许臣。”上回面不答。<br>久之，出为江州刺史，常侍如故。上以晔方出外镇，求晔宅给诸皇子。晔曰：<br>“先帝赐臣此宅，使臣歌哭有所。陛下欲以州易宅，臣请不以宅易州。”至镇百<br>余日，典签赵渥之启晔得失，于是征还为左民尚书。俄转前将军，太常卿，累不<br>得志。冬节问讯，诸王皆出，晔独后来，上已还便殿，闻晔至，引见问之。晔称<br>牛羸，不能取路。上敕车府给副御牛一头。敕主客：“自今诸王来不随例者，不<br>得复为通。”<br>以公事还过竟陵王子良宅，冬月道逢乞人，脱襦与之。子良见晔衣单，荐襦<br>于晔。晔曰：“我与向人亦复何异！”尚书令王俭诣晔，晔留俭设食，柈中菘<br>菜<鱼邑>鱼而已。又名后堂山为“首阳”，盖怨贫薄也。<br>寻为丹阳尹，常侍、将军如故。始不复置行事，得自亲政。转侍中，护军将<br>军。给油络车。又给扶二人。世祖临崩，遗诏为卫将军，开府仪同三司，给鼓吹<br>一部。<br>大行在殡，竟陵王子良在殿内，太孙未立，众论喧疑。晔众中言曰：“若立<br>长则应在我，立嫡则应在太孙。”郁林即立，甚见凭赖。隆昌元年，年二十八，<br>薨。赐东园秘器，朝服。赠司空，侍中如故。给节，班剑二十人。<br>安成恭王暠，字宣曜，太祖第六子也。建元二年，除冠军将军，镇石头戍，<br>领军事。四年，出为使持节、督江州豫州之晋熙诸军事、南中郎将、江州刺史。<br>永明元年，进号征虏将军。明年，为左卫将军。寻迁侍中，领步兵校尉。转中书<br>令。五年，迁祠部尚书，领骁骑将军。六年，出为南徐州刺史。九年，迁散骑常<br>侍，秘书监，领石头戍事。暠性清和多疾，其夏薨，年二十四。赠抚军将军，常<br>侍如故。<br>鄱阳王锵，字宣韶，太祖第七子也。建元四年，世祖即位，以锵为使持节、<br>督雍梁南北秦四州郢州之竟陵司州之随郡军事、北中郎将、宁蛮校尉、雍州刺史。<br>永明二年，进号征虏将军。四年，为左卫将军，迁侍中，领步兵校尉。七年，转<br>征虏将军，丹阳尹。寻加散骑常侍，进号抚军。出为江州刺史，常侍如故。九年，<br>始亲府、州事。加使持节、督江州诸军事、安南将军，置佐史，常侍如故。先是<br>二年省江州府，至是乃复。十一年，为领军，常侍如故。<br>锵和悌美令，有宠于世祖，领军之授，齐室诸王所未为。锵在官理事无壅，<br>当时称之。车驾游幸，常甲仗卫从，恩待次豫章王嶷。其年，给油络车。隆昌元<br>年，转尚书右仆射，常侍如故。俄迁侍中、骠骑将军、开府仪同三司，领兵置佐。<br>锵雍容得物情，为郁林王所依信。郁林心疑高宗，诸王问讯，独留锵谓之曰：<br>“公闻鸾于法身何如？”锵曰：“臣鸾于宗戚最长，且受寄先帝。臣等年皆尚少，<br>朝廷之干，唯鸾一人，愿陛下无以为虑。”郁林退谓徐龙驹曰：“我欲与公共计<br>取鸾，公既不同，我不能独办，且复小听。”及郁林废，锵竟不知。<br>延兴元年，进位司徒，侍中、骠骑如故。高宗镇东府，权势稍异，锵每往，<br>高宗常屣履至车迎锵。语及家国，言泪俱下，锵以此推信之。而宫台内皆属意于<br>锵，劝锵入宫发兵辅政。制局监谢粲说锵及随王子隆曰：“殿下但乘油壁车入宫，<br>出天子置朝堂，二王夹辅号令，粲等闭城门上仗，谁敢不同？东城人政共缚送萧<br>令耳。”子隆欲定计，锵以上台兵力既悉度东府，且虑事难捷，意甚犹豫。马队<br>主刘巨，世祖时旧人，诣锵请间，叩头劝锵立事。锵命驾将入，复回还内与母陆<br>太妃别，日暮不成行。数日，高宗遣二千人围锵宅害锵，谢粲等皆见杀。锵时年<br>二十六。凡诸王被害，皆以夜遣兵围宅，或斧关排墙叫噪而入，家财皆见封籍焉。<br>桂阳王铄，字宣朗，太祖第八子也。永明二年，出为南徐州刺史，镇京口。<br>历代镇府，铄出蕃，始省军府。四年，加散骑常侍。六年，迁中书令，度支尚书。<br>七年，转中书令，加散骑常侍。时鄱阳王锵好文章，铄好名理，时人称为“鄱桂。”<br>十年，迁太常，常侍如故。铄清羸有冷疾，常枕卧。世祖临视，赐床帐衾褥。隆<br>昌元年，加前将军。给油络车，并给扶侍二人。海陵立，转侍中、抚军将军，领<br>兵置佐。<br>鄱阳王见害，铄迁中军将军，开府仪同三司。铄不自安，至东府诣高宗还，<br>谓左右曰：“向录公见接殷勤，流连不能已，而貌有惭色，此必欲杀我。”三更<br>中，兵至见害。时年二十五。<br>始兴简王鉴，字宣彻，太祖第十子也。初封广兴王，后国随郡改名。永明二<br>年，世祖始以鉴为持节、都督益宁二州军事、前将军、益州刺史。广汉什邡民段<br>祖以錞于献鉴，古礼器也。高三尺六寸六分，围二尺四寸，圆如筒，铜色黑如<br>漆，甚薄。上有铜马，以绳县马，令去地尺余，灌之以水，又以器盛水于下，以<br>芒茎当心跪注錞于，以手振芒，则其声如雷，清响良久乃绝。古所以节乐也。<br>五年，鉴献龙角一枚，长九尺三寸，色红，有文。八年，进号安西将军。<br>明年，为散骑常侍，秘书监，领石头戍事。上以与鉴久别，车驾幸石头宴会<br>赏赐。寻迁左卫将军，未拜，遇疾。上为南康王子琳起青阳巷第新成，车驾与后<br>宫幸第乐饮，其日鉴疾甚，上遣骑问疾相继，为之诏止乐。薨，年二十一。遣赠<br>中军将军，本官新除悉如故。<br>江夏王锋，字宣颖，太祖第十二子。永明五年，为辅国将军，南彭城、平昌<br>二郡太守。转散骑常侍。七年，迁左卫将军，仍转侍中，领石头戍事。九年，出<br>为徐州刺史。郁林即位，加散骑常侍。隆昌元年，入为侍中，领骁骑将军，寻加<br>秘书监。<br>锋好琴书，有武力。高宗杀诸王，锋遗书诮责，左右不为通，高宗深惮之。<br>不敢于第收锋，使兼祠官于太庙，夜遣兵庙中收之。锋出登车，兵人欲上车防勒，<br>锋以手击却数人，皆应时倒地，于是敢近者遂逼害之。时年二十。<br>南平王锐，字宣毅，太祖第十五子也。永明七年，为散骑常侍，寻领骁骑将<br>军。明年，为左民尚书。朝直勤谨，未尝属疾，上嘉之。十年，出为持节、都督<br>湘州诸军事、南中郎将、湘州刺史，以此赏锐。郁林即位，进号前将军。<br>延兴元年，害诸王，遣裴叔业平寻阳，仍进湘州。锐防阁周伯玉劝锐拒叔业，<br>而府州力弱不敢动，锐见害，年十九。伯玉下狱诛。<br>宜都王铿，字宣严，太祖第十六子也。初除游击将军。永明十年，迁左民尚<br>书。十一年，为持节、都督南豫司二州军事、冠军将军、南豫州刺史，镇姑熟。<br>时有盗发晋大司马桓温女冢，得金蚕银茧及圭璧等物。铿使长史蔡约自往修复，<br>纤毫不犯。郁林即位，进号征虏将军。延兴元年见害，年十八。<br>晋熙王銶，字宣攸，太祖第十八子也。永明十一年，除骁骑将军。隆昌元年，<br>出为持节、督郢司二州军事、冠军将军、郢州刺史。延兴元年，进号征虏将军。<br>寻见害，年十六。<br>河东王铉，字宣胤，太祖第十九子也。隆昌元年，为骁骑将军。出为徐州刺<br>史，迁中书令。高宗诛诸王，以铉年少才弱，故不加害。建武元年，转为散骑常<br>侍，镇军将军，置兵佐。<br>建武之世，高、武子孙忧危，铉每朝见，常鞠躬俯偻，不敢平行直视。寻迁<br>侍中、卫将军。铉年稍长。四年，诛王晏，以谋立铉为名，免铉官，以王还第，<br>禁不得与外人交通。永泰元年，上疾暴甚，遂害铉，时年十九。二子在孩抱，亦<br>见杀。太祖诸王，铉独无后，众窃冤之。乃使扬州刺史始安王遥光、临川王子晋、<br>竟陵王昭胄、太尉陈显达、尚书令徐孝嗣、右仆射沈文季、尚书沈渊、沈约、王<br>亮奏论铉，帝答不许，再奏，乃从之。<br>史臣曰：陈思王表云：“权之所存，虽疏必重；势之所去，虽亲必轻。”若<br>夫六代之兴亡，曹冏论之当矣。分圭命社，实寄宗城。就国之典，既随世革，卿<br>士入朝，作贵蕃辅。皇王托体，同禀尊极，仕无常资，秩有恒数，礼地兼隆，易<br>生猜疑。世祖顾命，情深尊嫡，渊图远算，意在无遗。岂不以群王少弱，未更多<br>难，高宗清谨，同起布衣，故韬末命于近亲，寄重权于疏戚，子弟布列，外有强<br>大之势，疏亲中立，可息觊觎之谋，表里相维，足固家国。曾不虑机能运衡，权<br>可制众，宗族歼灭，一至于斯。曹植之言信之矣。<br>赞曰：高十二王，始建封植。献、昭机警，威、江才力。恭、简恬和，鄱、<br>桂清识。四王少盛，同规谨敕。<br><hr>
