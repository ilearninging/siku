<h4>《史部·南齐书·卷五十九  列传第四十》<b class="x">作者：萧子显</b></h4>
<br>◎芮芮虏河南氐羌<br>芮芮虏，塞外杂胡也，编发左衽。晋世什翼圭入塞内后，芮芮逐水草，尽有<br>匈奴故庭，威服西域。土气早寒，所居为穹庐毡帐。刻木记事，不识文书。马畜<br>丁肥，种众殷盛。常与魏虏为仇敌。<br>宋世其国相希利垔解星算数术，通胡、汉语，常言南方当有姓名齐者，其人<br>当兴。升明二年，太祖辅政，遣骁骑将军王洪轨使芮芮，克期共伐魏虏。建元元<br>年八月，芮芮主发三十万骑南侵，去平城七百里，魏虏拒守不敢战，芮芮主于燕<br>然山下纵猎而归。上初践阼，不遑出师。二年、三年，芮芮主频遣使贡献貂皮杂<br>物。与上书欲伐魏虏，谓上“足下”，自称“吾”。献师子皮裤褶，皮如虎皮，<br>色白毛短。时有贾胡在蜀见之，云此非师子皮，乃扶拔皮也。<br>国相邢基祇罗回奉表曰：<br>夫四象禀政，二仪改度，而万物生焉。斯盖亏盈迭袭，历数自然也。昔晋室<br>将终，楚桓窃命，实赖宋武匡济之功，故能扶衰定倾，休否以泰。祚流九叶，而<br>国嗣不继。今皇天降祸于上，宋室猜乱于下。臣虽荒远，粗窥图书，数难以来，<br>星文改度，房心受变，虚危纳祉，宋灭齐昌，此其验也。水运遘屯，木德应运，<br>子年垂刈，刘穆之记，崏岭有不衽之山，京房谶云：“卯金十六，草肃应王。”<br>历观图纬，休征非一，皆云庆钟萧氏，代宋者齐。会有使力法度及囗此国使反，<br>采访圣德，弥验天纵之姿。故能挟隆皇祚，光权定之业；翼亮天功，济悖主之难。<br>树勋京师，威振海外。仗义之功，侔踪汤、武。冥绩既著，宝命因归，受终之历，<br>归于有道。况夫帝无常族，有德必昌，时来之数，唯灵是与。陛下承乾启之机，<br>因乘龙之运。计应符革祚，久已践极，荒裔倾戴，莫不引领。设未龙飞，不宜冲<br>挹，上违天人之心，下乖黎庶之望。<br>皇芮承绪，肇自二仪，拓土载民，地越沧海，百代一族，大业天固。虽吴汉<br>殊域，义同唇齿，方欲克期中原，龚行天罚。治兵缮甲，俟时大举。振霜戈于并、<br>代，鸣和铃于秦、赵，扫殄凶丑，枭剪元恶。然后皇舆迁幸，光复中华，永敦邻<br>好，侔踪齐、鲁。使四海有奉，苍生咸赖，荒余归仰，岂不盛哉！<br>永明元年，王洪轨还京师，经途三万余里。洪轨，齐郡临淄人，为太祖所亲<br>信，建武中为青冀二州刺史，私占丁侵虏界，奔败结气卒。<br>芮芮王求医工等物，世祖诏报曰：“知须医及织成锦工、指南车、漏刻、并<br>非所爱。南方治疾，与北土不同。织成锦工，并女人，不堪涉远。指南车、漏刻、<br>此虽有其器，工匠久不复存，不副为误。”<br>自芮芮居匈奴故庭，十年，丁零胡又南攻芮芮，得其故地。芮芮稍南徙，魏<br>虏主元宏以其侵逼，遣伪平元王驾鹿浑、龙骧将军杨延数十万骑伐芮芮，大寒雪，<br>人马死者众。先是益州刺史刘悛遣使江景玄使丁零，宣国威德。道经鄯善、于阗，<br>鄯善为丁零所破，人民散尽。于阗尤信佛法。丁零僣称天子，劳接景玄使，反命。<br>芮芮常由河南道而抵益州。<br>河南，匈奴种也。汉建武中，匈奴奴婢亡匿在凉州界杂种数千人，虏名奴婢<br>为赀，一谓之“赀虏”。鲜卑慕容廆庶兄吐谷浑为氐王。在益州西北，亘数千里。<br>其南界龙涸城，去成都千余里。大戍有四，一在清水川，一在赤水，一在浇河，<br>一在吐屈真川，皆子弟所治。其王治慕驾川。多畜，逐水草，无城郭。后稍为宫<br>屋，而人民犹以毡庐百子帐为行屋。地常风寒，人行平沙中，沙砾飞起，行迹皆<br>灭。肥地则有雀鼠同穴，生黄紫花；瘦地辄有瘴气，使人断气，牛马得之，疲汗<br>不能行。宋初始受爵命，至宋末，河南王吐谷浑拾寅为使持节、散骑常侍、都督<br>西秦河沙三州诸军事、车骑大将军、开府仪同三司、领护羌校尉、西秦河二州刺<br>史。<br>建元元年，太祖即本官进号骠骑大将军。宋世遣武卫将军王世武使河南，是<br>岁随拾寅使来献。诏答曰：“皇帝敬问使持节、散骑常侍、都督西秦河沙三州诸<br>军事、车骑大将军、开府仪同三司、领护羌校尉、西秦河二州刺史、新除骠骑大<br>将军、河南王：宝命革授，爰集朕躬，猥当大业，祗惕兼怀，闻之增感。王世武<br>至，得元徽五年五月二十一日表，夏中湿热，想比平安。又卿乃诚遥著，保宁遐<br>疆。今诏升徽号，以酬忠款。遣王世武衔命拜授。又仍使王世武等往芮芮，想即<br>资遣，使得时达。又奏所上马等物悉至，今往别牒锦绛紫碧绿黄青等纹各十匹。”<br>拾寅子易度侯好星文，尝求星书，朝议不给。寅卒，三年，以河南王世子吐<br>谷浑易度侯为使持节、都督西秦河沙三州诸军事、镇西将军、领护羌校尉、西秦<br>河二州刺史、河南王。永明三年，诏曰：“易度侯守职西蕃，绥怀允缉，忠绩兼<br>举，朕有嘉焉。可进号车骑大将军。”遣给事中丘冠先使河南道，并送芮芮使。<br>至六年乃还。得玉长三尺二寸，厚一尺一寸。<br>易度侯卒，八年，立其世子休留茂为使持节、督西秦河沙三州诸军事、镇西<br>将军、领护羌校尉、西秦河二州刺史。复遣振武将军丘冠先拜授，并行吊礼。冠<br>先至河南，休留茂逼令先拜，冠先厉色不肯，休留茂耻其国人，执冠先于绝岩上<br>推堕深谷而死。冠先字道玄，吴兴人，晋吏部郎杰六世孙也。上初遣冠先，示尚<br>书令王俭，俭答上曰：“此人不啻堪行。”乃再衔命。及死，世祖敕其子雄曰：<br>“卿父受使河南，秉忠守死，不辱王命，我甚赏惜。丧尸绝域，不可复寻，于卿<br>后宦涂无妨，甚有高比。”赐钱十万，布三十匹。<br>氐杨氏，与苻氐同出略阳。汉世居仇池，地号百顷，建安中有百顷氐王是也。<br>晋世有杨茂苾，后转强盛，事见前史。仇池四方壁立，自然有楼橹却敌状，高并<br>数丈。有二十二道可攀缘而升，东西二门，盘道可七里，上有冈阜泉源。氐于上<br>平地立宫室果园仓库，无贵贱皆为板屋土墙，所治处名洛谷。<br>宋元嘉十九年，龙骧将军裴方明等伐氐，克仇池，后为魏虏所攻，失地。氐<br>王杨难当从兄子文德聚众茄芦，宋世加以爵位。文德死，从弟僧嗣、文庆传代之。<br>难当族弟广香先奔虏，元徽中，为虏攻杀文庆，以为阴平公、茄芦镇主。文庆从<br>弟文弘为白水太守，屯武兴，朝议以为辅国将军、北秦州刺史、武都王、仇池公。<br>太祖即位，欲绥怀异俗。建元元年，诏曰：“昔绝国入贽，美称前册，殊俗<br>内款，声流往记。伪虏茄芦镇主、阴平郡公杨广香，怨结同族，衅起亲党，当宋<br>之世，遂举地降敌。茄芦失守，华阳暂惊，近单使先驰，宣扬皇威，广香等追其<br>远世之诚，仰我惟新之化，肉袒请附，复地千里，氐羌杂种，咸同归顺。宜时领<br>纳，厚加优恤。广香翻迷反正，可特量所授。部曲酋豪，随名酬赏。”以广香为<br>督沙州诸军事、平羌校尉、沙州刺史。寻进号征虏将军。<br>梁州刺史范柏年被诛，其亲将李乌奴惧奔叛，文弘纳之。乌奴率亡命千余人<br>攻梁州，为刺史王玄邈所破，复走还氐中。荆州刺史豫章王嶷遣兵讨乌奴，檄梁<br>州能斩送乌奴首，赏本郡，乌奴田宅事业悉赐之。与广香书曰：<br>夫废兴无谬，逆顺有恒，古今共贯。贤愚同察。梁州刺史范柏年怀挟诡态，<br>首鼠两端，既已被伐，盘桓稽命。遂潜遣李乌奴叛。杨文弘扇诱边疆荒杂。柏年<br>今已枭禽，乌奴频被摧破，计其余烬，行自消夷。今遣参军行晋寿太守王道宝、<br>参军事行北巴西新巴二郡太守任湜之、行宕渠太守王安会领锐卒三千，遄涂风迈，<br>浮川电掩。又命辅国将军三巴校尉明惠照、巴郡太守鲁休烈、南巴西太守柳弘称、<br>益州刺史傅琰，并简徒竞鹜，选甲争驰。雍州水步，行次魏兴，并山东侨旧，会<br>于南郑。或泛舟垫江，或飞旌剑道，腹背飚腾，表里震击。<br>文弘容纳叛戾，专为渊薮，外侮皇威，内凌国族。君弈世忠款，深识理顺，<br>想即起义，应接大军，共为掎角，讨灭乌奴，克建忠勤，茂立诚节。沈攸之资十<br>年之积，权百旅之众，师出境而城溃，兵未战而自屠，朝廷无遗镞之费，士民靡<br>伤痍之弊。况蕞尔小竖，方之蔑如，其取歼殄，岂延漏刻！忝以寡昧，分陕司蕃，<br>清氛荡秽，谅惟任职。此府器械山积，戈旗林耸，士卒剽劲，蓄锐积威，除难剿<br>寇，岂俟征集！但以剪伐萌菌，弗劳洪斧，扑彼蚊蚋，无假多力。皇上圣哲应期，<br>恩泽广被，罪止首恶，余无所问。赏罚之科，具写如别。<br>使道宝步出魏兴，分军溯垫江，俱会晋寿。太祖以文弘背叛，进广香为持节、<br>都督西秦州刺史。广香子北部镇将军郡事炅为征虏将军、武都太守。以难当正胤<br>杨后起为持节、宁朔将军、平羌校尉、北秦州刺史、武都王，镇武兴，即文弘从<br>兄子也。<br>三年，文弘归降，复以为征西将军、北秦州刺史。先是广香病死，氐众半奔<br>文弘，半诣梁州刺史崔慧景。文弘遣从子后起进据白水。白水居晋寿上流，西接<br>涪界，东带益路，北连阴平、茄芦，为形胜之地。晋寿太守杨公则启经略之宜，<br>上答曰：“文弘罪不可恕，事中政应且加恩耳。卿若能袭破白水，必加厚赏。”<br>世祖即位，进后起号冠军将军。永明元年，以征虏将军炅为沙州刺史、阴平<br>王，将军如故。二年，八座奏后起勤彰款塞，忠著边城。进号征虏将军。四年，<br>后起卒，诏曰：“后起奄至殒逝，恻怆于怀。绥御边服，宜详其选。行辅国将军、<br>北秦州刺史、武都王杨集始，干局沈亮，乃心忠款，必能缉境宁民、宣扬声教。<br>可持节、辅国将军、北秦州刺史、平羌校尉、武都王。”后起弟后明为龙骧将军、<br>白水太守。集始弟集朗为宁朔将军。五年，有司奏集始驱狐剪棘，仰化边服。母<br>以子贵，宜加荣宠。除集始母姜氏为太夫人，假银印。九年，八座奏杨炅嗣勤西<br>牧，驰款内昭，宜增戎章，用辉遐外。进号前将军。<br>十年，集始反，率氐、蜀杂众寇汉川，梁州刺史阴智伯遣军主宁朔将军桓卢<br>奴、梁季群、宋囗、王士隆等千余人拒之，不利，退保白马。贼众万余人纵兵火<br>攻其城栅，卢奴拒守死战。智伯又遣军主阴仲昌等马步数千人救援。至白马城东<br>千溪桥，相去数里，集始等悉力攻之，官军内外奋击，集始大败，十八营一时溃<br>走，杀获数千人。集始奔入虏界。<br>隆昌元年，以前将军杨炅为使持节、督沙州诸军事、平西将军、平羌校尉、<br>沙州刺史。<br>集始入武兴，以城降虏，氐人苻幼孙起义攻之。<br>建武二年，氐、虏寇汉中。梁州刺史萧懿遣前氐王杨后起弟子元秀收合义兵，<br>氐众响应，断虏运道。虏亦遣伪南梁州刺史仇池公杨灵珍据泥功山以相拒格，元<br>秀病死，苻幼孙领其众。高宗诏曰：“仇池公杨元秀，氐王苗胤，乃心忠勇，丑<br>虏凶逼，血诚弥厉，宣播朝威，招诱戎种，万里齐契，响然归从。诚效显著，实<br>有可嘉。不幸殒丧，凄怆于怀。夫死事加恩，《阳秋》明义。宜追覃荣典，以弘<br>劝奖。赠仇池公。持归国。”<br>氐杨馥之聚义众屯沮水关，城白马北。集始遣弟集朗率兵迎拒州军于黄亘，<br>战大败。集始走下辩，馥之据武兴。虏军寻退。馥之留弟昌之守武兴，自引兵据<br>仇池。诏曰：“氐王杨馥之，世纂忠义，率厉部曲，树绩边城，克殄奸丑。复内<br>禀朝律，外抚戎荒，款心式昭，朕甚嘉之。以为持节、督北秦雍二州诸军事、辅<br>国将军、平羌校尉、北秦州刺史、仇池公。”<br>沙州刺史杨炅进号安西将军。三年，炅死，以炅子崇祖为假节、督沙州军事、<br>征虏将军、平羌校尉、沙州刺史、阴平王。<br>四年，伪南梁州刺史杨灵珍与二弟婆罗、阿卜珍率部曲三万余人举城归附，<br>送母及子双健、阿皮于南郑为质。梁州刺史阴广宗遣中兵参军猷王思考率众救援，<br>为虏所得，婆罗、阿卜珍战死。灵珍攻集始于武兴，杀其二弟集同、集众。集始<br>穷急，请降。以灵珍为持节、督陇右军事、征虏将军、北梁州刺史、仇池公、武<br>都王。永元二年，复以集始为使持节、督秦雍二州军事、辅国将军、平羌校尉、<br>北秦州刺史。灵珍后为虏所杀。<br>自虏陷仇池以后，或得或失。宋以仇池为郡，故以氐封焉。<br>宕昌，羌种也。各有酋豪，领部众汧、陇间。宋末，宕昌王梁弥机为使持节、<br>督河凉二州、安西将军、东羌校尉、河凉二州刺史、陇西公。建元元年，太祖进<br>号镇西将军。又征虏将军、西凉州刺史羌王像舒彭亦进为持节、平西将军。后叛<br>降虏。永明元年，八座奏前使持节、都督河凉二州军事、镇西将军，东羌校尉、<br>河凉二州刺史、陇西公、宕昌王梁弥机，前使持节、平北将军、西凉州刺史、羌<br>王像舒彭，并著勤西垂，宁安边境，可复先官爵。诏又可以陇右都帅羌王刘洛羊<br>为辅国将军。机卒。三年，诏曰：“行宕昌王梁弥颉，忠款内附，著绩西服，宜<br>加爵命，式隆蕃屏。可使持节、督河凉二州诸军事、安西将军、东羌校尉、河凉<br>二州刺史、陇西公、宕昌王。”颉卒。六年，以行宕昌王梁弥承为使持节、督河<br>凉二州诸军事、安西将军、东羌校尉、河凉二州刺史、宕昌王。使求军仪及伎杂<br>书，诏报曰：“知须军仪等九种，并非所爱。但军器种甚多，致之未易。内伎不<br>堪涉远。秘阁图书，例不外出。《五经集注》、《论语》今特敕赐王各一部。”<br>俗重虎皮，以之送死，国中以为货。<br>史臣曰：氐、胡犷盛，乘运迭起，秦、赵僣差，相系覆灭，余类蠢蠢，被西<br>疆而奄北际。芮芮地穷幽都，戎马天隔。氐杨密迩华、夷，分民接境，侵犯汉、<br>漾，浸逼狼狐，疆埸之心，窥望威德，梁部多难，于斯为梗。残羌遗种，际运肇<br>昌，尽陇凭河，远通南驿，据国称蕃，并受职命。晋氏衰败，中朝沦覆，灭余四<br>夷，庶雪戎祸，授以兵杖，升进军麾，后代因仍，贪广声教，绥外怀远，先名后<br>实。贸易有无，世开边利，羽毛齿革，无损于我。若夫九种之事，有囗囗至于此<br>也。<br>赞曰：芮芮、河南，同出胡种。称王僣帝，擅强专统。氐、羌孽余，散出河、<br>陇。来宾往叛，放命承宗。<br>附录<br>《南齐书》序<br>《南齐书》，八纪，十一志，四十列传，合五十九篇，梁萧子显撰。始江淹<br>已为十志，沈约又为《齐纪》，而子显自表武帝，别为此书。臣等因校正其讹谬，<br>而叙其篇目，曰：<br>将以是非得失、兴坏理乱之故而为法戒，则必得其所托，而后能传于久，此<br>史之所以作也。然而所托不得其人，则或失其意，或乱其实，或析理之不通，或<br>设辞之不善，故虽有殊功韪德非常之迹，将暗而不章，郁而不发，而梼杌嵬琐、<br>奸回凶慝之形，可幸而掩也。<br>尝试论之，古之所谓良史者，其明必足以周万事之理，其道必足以适天下之<br>用，其智必足以通难知之意，其文必足以发难显之情，然后其任可得而称也。何<br>以知其然邪？昔者，唐虞有神明之性，有微妙之德，使由之者不能知，知之者不<br>能名。以为治天下之本，号令之所布，法度之所设，其言至约，其体至备，以为<br>冶天下之具。而为二《典》者，推而明之，所记者，岂独其迹邪？并与其深微之<br>意而传之。小大精粗，无不尽也；本末先后，无不白也。使诵其说者，如出乎其<br>时；求其指者，如即乎其人。是可不谓明足以周万事之理，道足以适天下之用，<br>智足以通难知之意，文足以发难显之情者乎？则方是之时，岂特任政者皆天下之<br>士哉？盖执简操笔而随者，亦皆圣人之徒也。两汉以来为史者，去之远矣。司马<br>迁从五帝三王既殁数千载之后，秦火之余，因散绝残脱之经，以及传记百家之说，<br>区区掇拾，以集著其善恶之迹，兴废之端，又创己意以为本纪、世家、八书、列<br>传之文，斯亦可谓奇矣。然而蔽害天下之圣法，是非颠倒而采摭谬乱者，亦岂少<br>哉！是岂可不谓明不足以周万事之理，道不足以适天下之用，智不足以通难知之<br>意，文不足以发难显之情者乎？夫自三代以后为史者如迁之文，亦不可不谓俊伟<br>拔出之材、非常之士也，然顾以谓明不足以周万事之理，道不足以适天下之用，<br>智不足以通难知之意，文不足以发难显之情者，何哉？盖圣贤之高致，迁固有不<br>能纯达其情而见之于后者矣，故不得而与之也。迁之得失如此，况其他邪？至于<br>宋、齐、梁、陈、后魏、后周之书，盖无以议为也。<br>子显之于斯文，喜自驰骋，其更改破析刻彫藻缋之变尤多，而其文益下，岂<br>夫材固不可以强而有邪？数世之史既然，故其事迹暧味，虽有随世以就功名之君，<br>相与合谋之臣，未有赫然得倾动天下之耳目，播天下之口者也。而一时偷夺倾危<br>悖理反义之人，亦幸而不暴著于世，岂非所托不得其人故邪？可不惜哉！盖史者<br>所以明夫治天下之道也，故为之者亦必天下之材，然后其任可得而称也。岂可忽<br>哉！岂可忽哉！<br>臣恂、臣宝臣、臣穆、臣藻、巨洙、臣觉、臣彦若、臣巩谨叙目录昧死上。<br><br><br><br><hr>
