<h4>《史部·旧五代史·卷一百一十九（周书）  世宗纪六》<b class="x">作者：薛居正等</b></h4>
<br>显德六年春正月丁未朔，帝御崇元殿受朝贺，仗卫如式。壬子，高丽国王王<br>昭遣使贡方物。己卯，以翰林学士、中书舍人申文炳为左散骑常侍。辛酉，女真<br>国遣使贡献。壬戌，青州奏，节度使、陈王安审琦为部曲所杀。乙丑，赐诸将射<br>于内鞠场。戊辰，幸迎春苑。甲戌，诏：“每年新及第进士及诸科闻喜宴，宜令<br>宣徽院指挥排比。”乙亥，诏：“礼部贡院今后及第举人，依逐科等第定人数姓<br>名，并所试文学奏闻，候敕下放榜”云。是月，枢密使王朴详定雅乐十二律旋相<br>为宫之法，并造律准，上之。诏尚书省集百官详议，亦以为可，语在《乐志》。<br>二月庚辰，发徐、宿、宋、单等州丁夫数万浚汴河。甲申，发滑、亳二州丁<br>夫浚五丈河，东流于定陶，入于济，以通青、郓水运之路。又疏导蔡河，以通陈、<br>颍水运之路。乙酉，诏诸道应差摄官各支半俸。丙戌，以翰林学士承旨、尚书兵<br>部侍郎陶穀为尚书吏部侍郎充职。诏升湖州为节镇，以宣德军为军额，以湖州刺<br>史钱偡为本州节度使，从两浙钱俶之请也。辛丑，幸迎春苑。甲辰，右补阙王<br>德成谪授右赞善大夫，坐举官不当也。诏赐诸道州府供用粮草有差。<br>三月庚申，枢密使王朴卒。甲子，诏以北境未复，取此月内幸沧州。以宣徽<br>南院使吴延祚为权东京留守，判开封府事；以宣徽北院使昝居润为副使；以三司<br>使张美为大内都部署。（《东都事略·张美传》：世宗北征，以美为大内都点检。）<br>命诸将各领马步诸军及战棹赴沧州。己巳，濠州奏，钟离县饥民死者五百九十有<br>四。癸酉，诏废诸州铜鱼。（《五代会要》：显德六年，敕诸道牧守，每遇除移，<br>特降制书，何假符契，其请纳铜鱼，宜废之。）甲戌，车驾发京师。<br>夏四月辛卯，车驾次沧州，以前左谏议大夫薛居正为刑部侍郎。是日，帝率<br>诸军北征。壬辰，至乾宁军，伪宁州刺史王洪以城降。丁酉，驾御龙舟，率舟师<br>顺流而北，首尾数十里。辛丑，至益津关。（《通鉴》：至益津关，契丹守将终<br>廷晖以城降。）自此以西，水路渐隘，舟师难进，乃舍舟登陆。壬寅，宿于野次。<br>时帝先期而至，大军未集，随驾之士不及一旅，赖今上率材官骑士以卫乘舆。癸<br>卯，今上先至瓦桥关，伪守将姚内斌以城降。（《隆平集》：姚内斌，平州人也。<br>世宗北征，将兵至瓦桥关，内斌为关使，开门请降，世宗以为汝州刺史。）甲辰，<br>鄚州刺史刘楚信以州来降。<br>五月乙巳朔，帝驻跸于瓦桥关。侍卫亲军都指挥使李重进及诸将相继至行在，<br>瀛州刺史高彦晖以本城归顺。关南平，凡得州三、县十七、户一万八千三百六十。<br>是役也，王师数万，不亡一矢，边界城邑皆望风而下。丙午，帝与诸将议攻幽州，<br>诸将皆以为未可，帝不听。是夜，帝不豫，乃止。戊申，定州节度使孙行友奏，<br>攻下易州，擒伪命刺史李在钦来献，斩于军市。己酉，以瓦桥关为雄州，（《宋<br>史·陈思让传》：得瓦桥关为雄州，命思让为都部署，率兵戍守。）以益津关为<br>霸州。（《宋史·韩令坤传》：为霸州都部署，率所部兵戍之。）是日，先锋都<br>指挥使张藏英破契丹数百骑于瓦桥关北，攻下固安县。诏发滨、棣二州丁夫城霸<br>州。庚戌，遣侍卫都指挥使李重进率兵出土门，入河东界。壬子，车驾发雄州，<br>还京。泉州节度使刘从效遣别驾王禹锡奉贡于行在，帝以泉州比臣江南，李景方<br>归奉国家，不欲夺其所属，但锡诏褒美而已。丁卯，西京奏，太常卿致仕司徒诩<br>卒。己巳，侍卫都指挥使李重进奏，破河东贼军于百井，斩首二千级。甲戌，上<br>至自雄州。（《却扫编》：周世宗既定三关，遇疾而退，至澶渊迟留不行，虽宰<br>辅近臣问疾者皆莫得见，中外汹惧。时张永德为澶州节度使，永德尚周太祖之女，<br>以亲故，独得至卧内，于是群臣因永德言曰：“天下未定，根本空虚，四方诸侯<br>惟幸京师之有变。今澶、汴相去甚迩，不速归以安人情，顾惮旦夕之劳而迟回于<br>此，如有不可讳，奈宗庙何！”永德然之，乘间为世宗言如群臣旨，世宗问：“<br>谁使汝为此言？”永德对以君臣之意皆愿为此，世宗熟思久之，叹曰：“吾固知<br>汝必为人所教，独不喻吾意哉！然观汝之穷薄，恶足当此！”即日趣驾归京师。）<br>六月乙亥朔，潞州李筠奏，攻下辽州，获伪刺史张丕旦。丙子，以皇女薨辍<br>朝三日。戊寅，凤翔奏，节度使李晖卒。郑州奏，河决原武，诏宣徽南院使吴延<br>祚发近县丁夫二万人以塞之。庚辰，命宣徽北院使昝居润判开封府事。晋州节度<br>使杨廷璋奏，率兵入河东界，招降堡寨一十三所。癸未，立魏王符彦卿女为皇后，<br>仍令所司择日备礼册命。以皇长子宗训为特进左卫上将军，封梁王；以第二子宗<br>让为左骁卫上将军，封燕国公。赐江南进奉使李从善钱二万贯、绢二万匹、银一<br>万两，赐两浙进奉使吴延福钱三千贯、绢五千匹、银器三十两。丁亥，以前青州<br>节度使李洪义为永兴军节度使，永兴军节度使王彦超移镇凤翔。戊子，潞州部送<br>所获辽州刺史张丕旦等二百四十五人以献，诏释之。己丑，宰臣范质、王溥并参<br>知枢密院事。以枢密使魏仁浦为中书侍郎、平章事、集贤殿大学士，依前充枢密<br>使；以宣徽南院使吴延祚为枢密使，行左骁卫上将军；以宋州节度使、侍卫都虞<br>候韩通为侍卫亲军副都指挥使，加检校太尉、同平章事；澶州节度使兼殿前都点<br>检、驸马都尉张永德落军职，加检校太尉、同平章事；以今上为殿前都点检，加<br>检校太傅，依前忠武军节度使。帝之北征也，凡供军之物，皆令自京递送行在。<br>一日，忽于地中得一木，长二三尺，如人之揭物者，其上卦全题云：“点检做”，<br>观者莫测何物也。至是，今上始受点检之命，明年春，果自此职以副人望，则<br>“点检做”之言乃神符也。辛卯，以宣徽北院使、判开封事昝居润为左领军上将<br>军，充宣徽南院使；以三司使、左领卫大将军张美为左监门卫上将军，充宣徽北<br>院使，判三司。（《东都事略·张美传》：美少为三司小吏、澶州粮料使，世宗<br>镇澶州，每有求取，美悉力应之，及即位，连岁征讨，粮馈无乏，美之力也。然<br>每思澶州所为，终不以公忠待之。）癸巳，帝崩于万岁殿，圣寿三十九。甲午，<br>宣遗制，梁王于柩前即皇帝位，服纪月日一依旧制。是日，群臣奉梁王即位于殿<br>东楹，中外发哀。其年八月，翰林学士、判太常寺事窦俨上谥曰睿武孝文皇帝，<br>庙号世宗。十一月壬寅朔，葬于庆陵。宰臣魏仁浦撰谥册文，王溥撰哀册文云。<br>（《五代史补》：世宗在民间，尝与邺中大商颉跌氏，忘其名，往江陵贩卖茶货。<br>至江陵，见有卜者王处士，其术如神，世宗因颉跌氏同往问焉。方布卦，忽有一<br>蓍跃出，卓然而立，卜者大惊曰：“吾家筮法十余世矣，常记曾祖以来遗言，凡<br>卜筮而蓍自跃而出者，其人贵不可言，况又卓立不倒，得非为天下之主乎！”遽<br>起再拜。世宗虽佯为诘责，而私心甚喜。于逆旅中夜置酒，与颉跌氏半酣，戏曰：<br>“王处士以我当为天子，若一旦到此，足下要何官，请言之。”颉跌氏曰：“某<br>三十年作估来，未有不由京洛者，每见税官坐而获利，一日所入，可以敌商贾数<br>月，私心羡之。若大官为天子，某愿得京洛税院足矣。”世宗笑曰：“何望之卑<br>耶！”及承郭氏之后践祚，颉跌犹在，召见，竟如初言以与之。世宗之征东也，<br>驻跸于高平，刘崇兼契丹之众来迎战。时帅多持两端，而王师不利。亲军帅樊爱<br>能等各退衄，世宗赫怒，跃马入阵，引五十人直冲崇之牙帐。崇方张乐饮酒，以<br>示闲暇，及其奄至，莫不惊骇失次，世宗因以奋击，遂败之，追奔于城下。凯旋，<br>驻跸潞州，且欲出其不意以诛退衄者，乃置酒高会，指樊爱能等数人责之曰：“<br>汝辈皆累朝宿将，非不能用兵者也，然退衄者无他，诚欲将寡人作物货卖与刘崇<br>尔。不然，何寡人亲战而刘崇始败耶？如此则卿等虽万死不足以谢天下，宜其曲<br>膝引颈以待斧诛。”言讫，命行刑壮士擒出皆斩之。于是立功士以次行赏，自行<br>伍拔于军厢者甚众，其恩威并著，皆此类也。初，刘崇求援于契丹，得骑数千，<br>及睹世宗兵少，侮之，曰：“吾观周师易与尔，契丹之众宜勿用，但以我军攻战，<br>自当万全。如此则不惟破敌，亦足使契丹见而心服，一举而有两利，兵之机也。”<br>诸将以为然，乃使人谓契丹主将曰：“柴氏与吾，主客之势，不烦足下余刃，敢<br>请勒兵登高观之可也。”契丹不知其谋，从之。洎世宗之阵也，三军皆贾勇争进，<br>无不一当百，契丹望而畏之，故不救而崇败。论者曰：“世宗患诸将之难制也久<br>矣，思欲诛之，未有其衅，高平之役，可谓天假，故其斩决而无贷焉。自是姑息<br>之政不行，朝廷始尊大，自非英主，其孰能为之哉！世宗既下江北，驻跸于建安，<br>以书召伪主。主惶恐，命钟谟、李德明为使，以见世宗。德明素有词辩，以利害<br>说世宗使罢兵。世宗且知之，乃盛陈兵师，排旗帜戈戟，为鹿项道以凑御，然后<br>引德明等入见。世宗谓之曰：“汝江南自以为唐之后，衣冠礼乐世无比，何故与<br>寡人隔一带水，更不发一使奉书相问，惟泛海以通契丹，舍内事外，礼将安在？<br>今又闻汝以词说寡人罢兵，是将寡人比六国时一群痴汉，何不知人之甚也！汝慎<br>勿言，当速归报汝主，令径来跪寡人两拜，则无事矣。不然，则寡人须看金陵城，<br>借府库以犒军，汝等得无悔乎！”于是德明等战惧，不能措一辞，即日告归。及<br>见伪主，具陈世宗英烈之状，非四方所能敌。伪主计无所出，遂上表服罪，且乞<br>保江南之地，以奉宗庙、修职贡，其词甚哀。世宗许之，因曰：“叛则征，服则<br>怀，寡人之心也。”于是遣使者赍书安之，然后凯还。论者以世宗加兵于江南，<br>不独临之以威，抑亦谕之以礼，可谓得大君之体矣。陈抟，陕西人，能为诗，数<br>举不第，慨然有尘外之趣，隐居华山，自是其名大振。世宗之在位也，以四方未<br>服，思欲牢笼英杰，且以抟曾践场屋，不得志而隐，必有奇才远略，于是召到阙<br>下，拜左拾遗。抟不就，坚乞归山，世宗许之。未几，赐之书：“敕陈抟，朕以<br>汝高谢人寰，栖心物外，养太浩自然之气，应少微处士之星，既不屈于王侯，遂<br>甘隐于岩壑，乐我中和之化，庆乎下武之期，而能远涉山涂，暂来城阙，浃旬延<br>遇，宏益居多，白云暂驻于帝乡，好爵难縻于达士。昔唐尧之至圣，有巢、许为<br>外臣，朕虽寡薄，庶遵前鉴。恐山中所阙，已令华州刺史每事供须。乍反故山，<br>履兹春序，缅怀高尚，当适所宜，故兹抚问，想宜知悉。”即陶穀之词也。初，<br>抟之被召，尝为诗一章云：“草泽吾皇诏，图南抟姓陈。三峰十年客，四海一闲<br>人。世态从来薄，诗情自得真。超然居物外，何必使为臣。”好事者欣然谓之答<br>诏诗。世宗以张昭远好古直，甚重之，因问曰：“朕欲一贤相，卿试为言朝廷谁<br>可。”昭远对曰：“以臣所见，莫若李涛。”世宗常薄涛之为人，闻昭远之举甚<br>惊，曰：“李涛本非重厚，朕以为无大臣体，卿首举此何也？”昭远曰：“陛下<br>所闻止名行，曾不问才略如何耳。且涛事晋高祖，曾上疏论邠州节度使张彦泽蓄<br>无君心，宜早图之，不然则为国患。晋祖不纳，其后契丹南侵，彦泽果有中渡之<br>变，晋社歼焉。先帝潜龙时，亦上疏请解其兵权，以备非常之变，少主不纳，未<br>几先帝遂有天下。以国家安危未兆间，涛已先见，非贤而何？臣所以首举之者，<br>正为此也。”世宗曰：“今卿言甚公，然此人终不可于中书安置。”居无何，涛<br>亦卒。涛为人不拘礼法，与弟浣虽甚雍睦，然聚语之际，不典之言，往往间作。<br>浣娶礼部尚书窦宁固之女，年甲稍高，成婚之夕，窦女出参，涛辄望尘下拜，浣<br>惊曰：“大哥风狂耶？新妇参阿伯，岂有答礼仪！”涛应曰：“我不风，只将谓<br>是亲家母。”浣且渐且怒。既坐，窦氏复拜，涛又叉手当胸，作歇后语曰：“惭<br>无窦建，缪作梁山，喏喏喏！”时闻者莫不绝倒。凡涛于闺门之内，不存礼法也<br>如此，世宗以为无大臣体，不复任用，宜哉！世宗志在四方，常恐运祚速而功业<br>不就，以王朴精究术数，一旦从容问之曰：“朕当得几年？”对曰“陛下用心，<br>以苍生为念，天高听卑，自当蒙福。臣固陋，辄以所学推之，三十年后非所知也。”<br>世宗喜曰：“若如卿言，寡人当以十年开拓天下，十年养百姓，十年致太平足矣。”<br>其后自瓦桥关回戈，未到关而晏驾，计在位止及五年余六个月，五六乃三十之成<br>数也，盖朴婉而言之。世宗末年，大举以取幽州，契丹闻其亲征，君臣恐惧，沿<br>边城垒皆望风而下，凡蕃部之在幽州者，亦连宵遁去。车驾至瓦桥关，探逻是实，<br>甚喜，以为大勋必集，登高阜，因以观六师。顷之，有父老百余辈持牛酒以献，<br>世宗问曰：“此地何名？”对曰：“历世相传，谓之病龙台。”默然，遽上马驰<br>去。是夜，圣体不豫，翌日病亟，有诏回戈，未到关而晏驾。先是，世宗之在民<br>间也，常梦神人以大伞见遗，色如郁金，加《道经》一卷，其后遂有天下。及瓦<br>桥不豫之际，复梦向之神人来索伞与经，梦中还之而惊起，谓近侍曰：“吾梦不<br>祥，岂非天命将去耶！”遂召大臣，戒以后事。初，幽州闻车驾将至，父老或有<br>窃议曰：“此不足忧。且天子姓柴，幽州为燕，燕者亦烟火之谓也，此柴入火不<br>利之兆，安得成功。”卒如其言。）<br>史臣曰：世宗顷在仄微，尤务韬晦，及天命有属，嗣守鸿业，不日破高平之<br>阵，逾年复秦、凤之封，江北、燕南，取之如拾芥，神武雄略，乃一代之英主也。<br>加以留心政事，朝夕不倦，摘伏辩奸，多得其理。臣下有过，必面折之，常言太<br>祖养成二王之恶，以致君臣之义，不保其终，故帝驾驭豪杰，失则明言之，功则<br>厚赏之，文武参用，莫不服其明而怀其恩也。所以仙去之日，远近号慕。然禀性<br>伤于太察，用刑失于太峻，及事行之后，亦多自追悔。逮至末年，渐用宽典，知<br>用兵之频并，悯黎民之劳苦，盖有意于康济矣。而降年不永，美志不就，悲夫！<br><hr>
