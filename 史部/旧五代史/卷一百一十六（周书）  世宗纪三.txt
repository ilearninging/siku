<h4>《史部·旧五代史·卷一百一十六（周书）  世宗纪三》<b class="x">作者：薛居正等</b></h4>
<br>显德三年春正月乙未朔，帝不受朝贺。前司空苏禹珪卒。丁酉，李穀奏，破<br>淮贼于上窑。戊戌，发丁夫十万城京师罗城。庚子，诏取此月八日幸淮南。殿中<br>监马从赟免所居官，坐干没外孙女霍氏之资产，为人所讼故也。辛丑，以宣徽南<br>院使向训为权东京留守，以端明殿学士王朴为副留守。壬寅，车驾发京师，丁未，<br>李穀奏，自寿州引军退守正阳。辛亥，李重进奏，大破淮贼于正阳，斩首二万余<br>级，伏尸三十里，临阵斩贼大将刘彦贞，生擒偏将咸师朗已下，获戎甲三十万事、<br>马五百匹。先是，李穀驻军于寿春城下，以攻其城，既而淮南援军大至，乃与将<br>佐谋曰：“贼军舟棹将及正阳，我师无水战之备，万一桥梁不守，则大军隔绝矣，<br>不如全师退守正阳浮桥，以俟銮辂。”诸将皆以为然，遂燔其粮草而退。军回之<br>际无复严整，公私之间颇多亡失，淮北役夫亦有陷于贼境者。帝闻之，急诏侍卫<br>都指挥使李重进率师赴之。时淮贼乘李穀退军之势，发战棹数百艘沿淮而上，且<br>张断桥之势，彦贞以大军列阵而进。李重进既至正阳，闻淮军在近，率诸将渡桥<br>而进，与贼军遇，重进等合势击之，一鼓而败之。（马令《南唐书》：世宗亲征，<br>行至圉镇，闻蒨军却，意唐兵必追之，遣李重进急趋正阳，曰：“唐兵且至，宜<br>急击之。”彦贞等闻蒨退军，皆以为怯，裨将咸师朗曰：“追之可大获。”刘仁<br>赡使人喻之曰：“君来赴援，未交战而敌人退，不可测也，慎勿追逐。君为大将，<br>安危以之，脱有不利，大事去矣。”前军张全约亦曰：“不可追。”彦贞曰：“<br>军容在我，汝辈何知？沮吾事者斩！”比至正阳，而重进先至，未及食而战。彦<br>贞施利刃于拒马，又刻木为兽，号捷马牌，以皮囊布铁蒺藜于地。周兵见而知其<br>怯，一鼓而败之，彦贞死于阵。）杀获之外，降者三千余人，皆为我将赵晁所杀。<br>甲寅，车驾至正阳。以侍卫都指挥使李重进为淮南道行营都招讨使，命宰臣李穀<br>判寿州行府事。乙卯，车驾渡淮。丙辰，至寿州城下，营于州西北淝水之阳，诏<br>移正阳浮桥于下蔡。庚申，耀兵于城下。（《春明退朝录》云：家有《范鲁公杂<br>录》，记世宗亲征忠正，驻跸城下，中夜有白虹自淝水起，亘数丈，下贯城中，<br>数刻方没。）壬戌，今上奏，破淮贼万余众于涡口，斩伪兵马都监何延锡等，获<br>战船五十艘。<br>二月丙寅，幸下蔡。斩前济州马军都指挥使康俨于路左，坐桥道不谨也。朗<br>州节度使王进逵奏，领兵入淮南界。戊辰，庐寿巡检使司超奏，破淮贼三千于盛<br>唐，获都监伪吉州刺史高弼以献。诏释之。兵部尚书张昭奏，准诏撰集兵法，分<br>为十卷，凡四十二门，目之为《制旨兵法》，上之。优诏褒美，仍以器币赐之。<br>壬申，今上奏，破淮贼万五千人于清流山，乘胜攻下滁州，擒伪命江州节度使、<br>充行营应援使皇甫晖，常州团练使、充应援都监姚凤以献。（王<br>铚《默记》：李景闻世宗亲至淮上，而滁州其控扼，且援寿州，命大将皇<br>甫晖、监军姚凤提兵十万扼其地。太祖以周师数千与晖遇于清流关隘路，周师大<br>败，晖整全师入憩滁州城下，会翊日再出。太祖兵聚关下，且虞晖兵再至，闻诸<br>村人，云有镇州赵学究在村中教学，多智计，村民有争讼者，多请以决曲直。太<br>祖往访之，学究曰：“我有奇计，所谓因败为胜，转祸为福。今关下有径路，人<br>无行者，虽牌军亦不知之，乃山之背也，可以直抵城下。方值西涧水大涨之时，<br>彼必谓我既败之后，无敢蹑其后者，诚能由山背小路率兵浮西涧水至城下，斩关<br>而入，可以得志。”太祖大喜，且命学究以指其路，学究亦不辞，而遣人前导，<br>即下令誓师，夜从小路行，三军跨马浮西涧以迫城，晖果不为备。夺门以入，晖<br>始闻之，率亲兵擐甲与太祖巷战，三纵而三擒之，遂下滁州。）甲戌，江南国主<br>李景遣泗州牙将王知朗赍书一函至滁州，本州以闻，书称唐皇帝奉书于大周皇帝，<br>其略云：“愿陈兄事，永奉邻欢，设或俯鉴远图，下交小国，悉班卒乘，俾乂苍<br>黔，庆鸡犬之相闻，奉琼瑶以为好，必当岁陈山泽之利，少助军旅之须。虔俟报<br>章，以答高命，道涂朝坦，礼币夕行”云。书奏不答。乙亥，今上絷送所获江南<br>二将皇甫晖、姚凤至行在，诏释之。壬午，江南国主李景遣其臣伪翰林学士户部<br>侍郎钟谟、伪工部侍郎文理院学士李德明等奉表来上，叙愿依大国称臣纳贡之意，<br>仍进金器千两，锦绮绫罗二千匹及御衣、犀带、茶茗、药物等，又进犒军牛五百<br>头，酒二千石。是日，赐谟等锦绮绫罗二百匹，银器一百两，袭衣、金带、鞍马<br>等。丙戌，侍卫马军指挥韩令坤奏，收下扬州。（《东都事略·韩令坤传》：率<br>兵袭扬州，将吏开门以迎之，令坤整众而入，市不易肆，人甚悦。）丁亥，寿州<br>城内左神卫军使徐象等一十八人来奔。庚寅，朗州节度使王进逵上言领兵入鄂州<br>界，攻长山寨，杀贼军三千余众。辛卯，今上表伪命天长军制置使耿谦以本军降，<br>获粮草二千余万。侍卫马军都指挥使韩令坤上言，泰州降。癸巳，荆南上言，朗<br>州节度使王进逵为部将潘叔嗣所杀。（《九国志·王逵传》：领众逼宜春，道出<br>长沙，耀兵金波亭，有蜜蜂集伞盖中，占者以为不利，遂留长沙，令行营副使毛<br>立领兵南下，以潘叔嗣、张文表为前锋。叔嗣怒，至澧陵拥众而还。逵闻兵叛，<br>乃乘轻舸奔归武陵，叔嗣追杀之于朗州城外。）遣人诣潭州，请周行逢为帅，行<br>逢至朗州，斩叔嗣于市。<br>三月丙申，行光州刺史何超奏，光州伪命都监张承翰以城归顺，寻授承翰集<br>州刺史。庚子，文武百僚再上表请听乐，诏允之。行舒州刺史郭令图奏，收下舒<br>州。（《隆平集·王审琦传》：世宗征淮，舒州坚壁不下，以郭令图为刺史，命<br>审琦、司超将兵攻城，一夕拔之。令图入，复见逐于郡人。审琦方进军援黄州，<br>闻令图被逐，乃选骑衔枚袭城，夜败其众而复纳之。）江南国主李景表送先隔过<br>朝廷兵士一百五十人至行在。其军即蜀军也，秦、凤之役，为王师所擒，配隶诸<br>军，及渡淮，辄复南逸。帝怒其奔窜，尽戮之。丙午，江南国主李景遣其臣伪司<br>空孙晟、伪礼部尚书王崇质等奉表来上，仍进金一千两、银十万两、罗绮二千匹，<br>又进赏给将士茶绢金银罗帛等。庚戌，两浙奏，遣大将率兵攻常州。延州留后李<br>彦頵奏，蕃众与部民为乱，寻与兵司都监阎绾掩杀，获其酋帅高闹儿等十人，磔<br>于市。彦頵本贾人也，贪而好利，蕃汉之民怨其侵刻，故至于是。辛亥，赐江南<br>李景书曰：<br>顷自有唐失御，天步方艰，巢、蔡丧乱之余，朱、李战争之后，中夏多故，<br>六纪于兹，海县瓜分，英豪鼎峙，自为声教，各擅烝黎，连衡而交结四夷，乘衅<br>而凭陵上国。华风不竞，否运所钟，凡百有心，孰不兴愤？朕猥承先训，恭荷永<br>图，德不迨于前王，道不方于往古。然而擅一百州之富庶，握三十万之甲兵，且<br>农战交修，士卒乐用，思欲报累朝之宿怨，刷万姓之包羞。是以践位已来，怀安<br>不暇，破幽、并之巨寇，收秦、凤之全封，兵不告疲，民有余力。一昨回军陇上，<br>问罪江干，我实有辞，咎将谁执？朕亲提金鼓，寻渡淮、淝，上顺天心，下符人<br>欲，前锋所向，彼众无遗，弃甲僵尸，动盈川谷。收城徇地，已过滁阳，岂有落<br>其爪牙，折其羽翼，溃其心腹，扼其吭喉而不亡者哉！<br>蚤者，泗州主将递送到书一函；寻又使人钟谟、李德明至，赍所上表及贡奉<br>衣服腰带、金银器币、茶药牛酒等；今又使人孙晟等并到行朝。观其降身听命，<br>引咎告穷，所谓君子见机，不俟终日，苟非达识，孰能若斯？但以奋武兴戎，所<br>以讨不服；惇信明义，所以怀远人。五帝三王盛德大业，恒用此道，以正万邦。<br>朕今躬统戎师，龚行讨伐，告于郊庙社稷，询于将相公卿，天诱其衷，国无<br>异论。苟不能恢复内地，申画边疆，便议班旋，真同戏剧，则何以光祖宗之烈，<br>厌士庶之心，匪独违天，兼且咈众。但以淮南部内，已定六州，卢、寿、濠、<br>黄，大军悉集，指期克日，拉朽焚枯，其余数城，非足介意。必若尽淮甸之土地，<br>为大国之提封，犹是远图，岂同迷复。如此则江南吏卒悉遣放还，江北军民并当<br>留住，免违物类之性，俾安乡土之情。至于削去尊称，愿输臣礼，非无故事，实<br>有前规。萧察奉周，不失附庸之道；孙权事魏，自同藩国之仪。古也虽然，今则<br>不取，但存常号，何爽岁寒。傥坚事大之心，终不迫人于险，事资真悫，辞匪枝<br>游，俟诸郡之悉来，即大军之立罢。质于天地，信若丹青，我无彼欺，尔无我诈，<br>言尽于此，更不繁云，苟曰未然，请自兹绝。<br>窃以阳春在候，庶务萦思，愿无废于节宣，更自期于爱重。音尘非远，风壤<br>犹殊，翘想所深，劳于梦寐。<br>又赐其将佐书曰：<br>朕自类祃出师，麾旄问罪，绝长淮而电击，指建业以鹰扬，旦夕之间，克捷<br>相继。至若兵兴之所自，衅起之所来，胜负之端倪，戎甲之次第，不劳尽谕，必<br>想具知。近者金陵使人，继来行阙，追悔前事，委质大朝，非无谢咎之辞，亦有<br>罢军之请，但以南邦之土地，本中夏之封疆，苟失克复之期，大辜朝野之望，已<br>兴是役，固不徒还，必若自淮以南，画江为界，尽归中国，犹是远图。所云愿为<br>外臣，乞比湖、浙，彼既服义，朕岂忍人，必当别议封崇，待以殊礼。凡尔将佐，<br>各尽乃心，善为国家之谋，勉择恒久之利。<br>初，李景遣钟谟、李德明奉表至行阙，使人面奏云：“本国主愿割寿、濠、<br>泗、楚、光、海六州之地，归于大朝。”帝志在尽取江北诸郡，不允其请。使人<br>见王师急攻寿阳，李德明奏曰：“愿陛下宽臣数日之诛，容臣自往江南，取本国<br>表，尽献江北之地。”帝许之，乃令李德明、王崇质赍此书以赐李景。<br>夏四月甲子，以徐州节度使武行德为濠州城下行营都部署，以前邓州节度使<br>候章为寿州城下水寨都部署。己巳，车驾发寿春，循淮而东。辛未，扬州奏，江<br>南大破两浙军于常州。初，两浙钱俶承诏遣部将率兵攻常州，为江南大将陆孟俊<br>所败，将佐陷没者甚众，李景亦以表闻。乙亥，驻跸于濠州城下。丁丑，扬州韩<br>令坤破江南贼军于州之东境，获大将陆孟俊。今上表大破江南军于六合，斩首五<br>千级。时李景乘常州之捷，遣陆孟俊领兵迫泰州，王师不守，韩令坤欲弃扬州而<br>回。帝怒，急遣殿前都指挥使张永德帅亲兵往援之，又命今上领步骑二千人屯于<br>六合。俄而陆孟俊领其徒自海陵抵扬州，令坤迎击，败之，生擒孟俊。李景遣其<br>弟齐王达率大众由瓜步济江，距六合一舍而设栅。居数日，乃弃栅来迫官军。今<br>上麾兵以击之，贼军大败，余众赴江溺死者不可胜纪。己卯，韩令坤奏，败楚州<br>贼将马在贵万余众于湾头堰，获涟州刺史秦进崇。丙戌，以宣徽南院使向训为权<br>淮南节度使，充沿江招讨使；以侍卫马军都指挥使韩令坤充沿江副招讨使。<br>（《宋史·向拱传》：扬州初平，南唐令境上出师谋收复，韩令坤有弃城之意，<br>即驿召拱赴行在，拜淮南节度使，依前宣徽使兼沿江招讨使，以令坤为副。时周<br>师久驻淮阳，都将赵晁、白延遇等骄恣横暴，不相禀从，惟务贪滥，至有劫人妇<br>女者。及拱至，戮其不法者数辈，军中肃然。）丁亥，车驾发濠州，幸涡口。己<br>丑，以前湖南节度使马希崇为左羽林统军。<br>五月壬辰朔，以涡口为镇淮军。戊戌，车驾还京，发涡口。（马令《南唐书》<br>：天子驻于涡口，犹欲再幸扬州，宰相范质以师老泣谏，乃班师。）乙卯，上至<br>自淮南，诏赦都下见禁罪人。丁巳，陈州节度使王令温卒。戊午，以江南伪命东<br>都副留守、工部侍郎冯延鲁为太府卿。己未，太子宾客于德辰卒。辛酉，诏：“<br>天下公私织造布帛及诸色匹段，幅尺斤两，并须依向来制度，不得轻弱假伪，犯<br>者擒捉送官。<br>六月甲子，以凤翔节度使王景为秦州节度使，兼西面沿边都部署；以宣徽南<br>院使、陈州节度使向训为淮南节度使，依前南院宣徽使，加检校太尉；以曹州节<br>度使韩通为许州节度使，加检校太尉；以亳州防御使王全斌为陇州防御使，遥领<br>利州昭武军两使留后。丙寅，许州王彦超移镇永兴军，邓州田景咸移镇鄜州。御<br>史中丞杨昭俭、知杂侍御史赵砺、侍御史张纠并停任，坐鞫狱失实也。丁卯，以<br>翰林学士、户部侍郎陶穀为兵部侍郎，充翰林学士承旨；以水部员外郎知制诰扈<br>载、度支员外郎王著，并本官充翰林学士；以给事中高防为右散骑常侍；以前都<br>官郎中、知制诰薛居正为左谏议大夫，充昭文馆学士，判馆事。壬申，曲赦淮南<br>道诸州见禁罪人，自今年六月十一日已前，凡有违犯，无问轻重，并不穷问。先<br>属江南之时，应有非理科徭，无名配率，一切停罢云。戊寅，以右卫上将军扈彦<br>珂为太子太师致仕。庚辰，以西京留守王晏为凤翔节度使。戊子，升赡国军为滨<br>州。淮南道招讨使李重进奏，寿州贼军攻南寨，王师不利。先是，诏步军都指挥<br>使李继勋营于寿州之南，攻贼垒。是日，贼军出城来攻我军，破栅而入，其攻城<br>之具并为贼所焚，将士死者数百人。李重进在东寨，亦不能救。时城坚未下，师<br>老于外，加之暑毒，粮运不继。李继勋丧失之后，军无固志，诸将议欲退军，赖<br>今上自六合领兵归阙，过其城下，因为驻留旬日，王师复振。<br>秋七月辛卯朔，以武清军节度使、知潭州军府事周行逢为朗州大都督，充武<br>平军节度使，加检校太尉、兼侍中。丁酉，以太子宾客卢价为礼部尚书致仕，以<br>给事中李明为大理卿。庚子，卢州行营都部署刘重进奏，破淮贼千余于州界。丁<br>未，濠州行营都部署武行德奏，败淮贼二千人于州界。庚戌，太子太保王仁裕卒。<br>辛亥，皇后符氏薨。淮南节度使向训自扬州班师，回驻寿春。时王师攻寿春，经<br>年未下，江、淮盗贼充斥，舒、蕲、和、泰等州复为吴人所据，故弃扬州并力于<br>寿春焉。（马令《南唐书》：向训请弃扬州，并力以攻寿春，乃封府库付主者，<br>遣淮南旧将按巡城中，秋毫不犯而去。淮人大悦，皆负糗粮以送周师。）<br>八月壬戌，河阳白重赞移镇泾州，张泽移镇河中。甲子，以前邓州节度使侯<br>章复为邓州节度使，以侍卫步军都指挥使、彰信军节度使李继勋为河阳节度使。<br>乙丑，太仆卿剧可久停任，坐为举官累也。戊辰，端明殿学士王朴撰成新历上之，<br>命曰《显德钦天历》，上亲为制序，仍付司天监行用。殿前都指挥使张永德奏，<br>破淮贼于下蔡。先是，江南李景以王师犹在寿州，遣其将林仁肇、郭廷谓率水陆<br>军至下蔡，欲夺浮梁，以舟实薪刍，乘风纵火，永德御之。有顷，风势倒指，贼<br>众稍却，因为官军所败。己卯，工部侍郎王敏停任，坐荐子婿陈南金为河阳记室<br>也。<br>九月丙午，以端明殿学士、左散骑常侍、权知开封府事王朴为尚书户部侍郎，<br>充枢密副使；以右羽林统军焦继勋为左屯卫上将军；以左卫上将军杨承信为右羽<br>林统军；以左监门上将军宋延渥为右神武统军。<br>冬十月辛酉，葬宣懿皇后于懿陵。癸亥，以右神武统军宋延渥为庐州行营副<br>部署。乙丑，舒州刺史郭令图责授虢州教练使，坐弃郡逃归也。丙寅，诏曰：“<br>诸司职员皆系奏补，当执役之际，悉藉公勤，及听选之时，尤资干敏，苟非慎择，<br>渐致因循。应诸司寺监，今后收补役人，并须人材俊利，身言可采，书札堪中，<br>自前行止，委无讹滥，勒本司关送吏部，引验人材，考校笔札。其中选者，连所<br>试书迹及正身引过中书，余从前后格敕处分，仍每年只得一度奏补。”丁卯，宣<br>懿皇后神主入庙，时有司请为后立别庙，礼也。己巳，诏：“漳河以北郡县，并<br>许盐货通商，逐处有硷卤之地，一任人户煎炼。”壬申，以武平军节度副使、知<br>潭州军府事宇文琼为武清军节度使，知潭州军府事。癸酉，淮南招讨使李重进奏，<br>破淮贼于盛唐，斩二千级。太子宾客致仕薛仁谦卒。丙子，襄州节度使、守太尉、<br>兼中书令、陈王安审琦加守太师。审琦镇汉上十余年，至是来朝，故以命宠之。<br>癸未，右拾遗赵守微杖一百，配沙门岛。守微本村民也，形貌朴野，粗学为文。<br>前年徒步上书，帝以急于取士，授右拾遗，闻者骇其事。至是为妻父所讼，彰其<br>丑行，故逐之。（《东都事略·张昭传》云：世宗好拔奇取俊，有自布衣上书、<br>下位言事者，多不次进用。昭谏曰：“昔唐初刘洎、马周起徒步，太宗擢用为相，<br>其后朱朴、柳璨在下僚，昭宗亦以大用，然则太宗用之于前而国兴，昭宗用于后<br>而国亡，士之难知也如此。臣愿陛下存旧法而用人，以刘、马为鉴，朱、柳为戒，<br>则善矣。”）甲申，宣授今上同州节度使兼殿前都指挥使，宣授内外马步军都军<br>头袁彦为曹州节度使兼侍卫步军都指挥使。戊子，右神武统军张彦超卒。<br>十一月己丑朔，诏废天下无名祠庙。庚子，日南至，帝不受朝贺，以宣懿皇<br>后迁祔日近也。乙巳，江南进奉使孙晟下狱死，江南进奉使钟谟责授耀州司马。<br>戊申，放华山隐者陈抟归山。帝素闻抟有道术，征之赴阙，月余放还旧隐。庚戌，<br>殿前都指挥使张永德奏，败濠州送粮军二千人于下蔡，夺米船十余艘。宰臣李穀<br>以风痹请告十旬，三上表求解所任，不允。<br>十二月己未朔，以给事中张铸为光禄卿，铸诉以官名与祖讳同，寻改秘书监，<br>判光禄寺事。辛酉，以许州节度使韩通兼侍卫马步军都虞候。壬戌，以右领军大<br>将军、权判三司张美领三司使。壬申，以滑州节度使兼殿前都指挥使、驸马都尉<br>张永德为殿前都点校。发陈、蔡、宋、亳、颍、曹、单等州丁夫城下蔡。辛巳，<br>故襄邑令刘居方赠右补阙，男士衡赐学究出身，奖廉吏也。癸亥，诏兵部尚书张<br>昭纂修太祖实录及梁均王、唐清泰帝两朝实录。（《五代会要》云：同修撰官委<br>张昭定名奏请，至四年正月，张昭奏请国子祭酒尹拙、太子詹事刘温叟同编修。）<br>又诏曰：“史馆所少书籍，宜令本馆诸处求访补填。如有收得书籍之家，并许进<br>书人据部帙多少等第，各与恩泽，如是卷帙少者，量给资帛。如馆内已有之书，<br>不在进纳之限。仍委中书门下，于朝官内选差三十人，据见在书籍，各求真本校<br>勘，署校官姓名，逐月具功课申报中书门下。”戊子，淮南道招讨使李重进奏，<br>破淮贼二千人于塌山北。<br><hr>
