<h4>《史部·旧五代史·卷一百四十  志二》<b class="x">作者：薛居正等</b></h4>
<br>◎历志<br>古先哲王，受命而帝天下者，必先观象以垂法，治历以明时，使万物服其化<br>风，四海同其正朔，然后能允釐下土，钦若上穹。故虞舜之绍唐尧，先齐七政；<br>武王之得箕子，首叙九畴。皇极由是而允兴，人时以之而不忒。历代已降，何莫<br>由斯。<br>粤自轩黄，肇正天统，岁躔辛卯，历法时成。故黄帝始用《辛卯历》，颛顼<br>次用《乙卯历》，虞用《戊午历》，夏用《丙寅历》，商用《甲寅历》，周用<br>《丁巳历》，鲁用《庚子历》，秦用《乙卯历》。汉用《太初历》、《四分历》、<br>《三统历》，凡三本。魏用《黄初历》、《景初历》，凡二本。晋用《元始历》、<br>《合元万分历》，凡二本。宋用《大明历》、《元嘉历》，凡二本。齐用《天保<br>历》、《同章历》、《正象历》，凡三本。后魏用《兴和历》、《正光历》、<br>《正元历》，凡三本。梁用《大同历》、《乾象历》、《永昌历》，凡三本。后<br>周用《天和历》、《丙寅历》、《明元历》，凡三本。隋用《甲子历》、《开皇<br>历》、《皇极历》、《大业历》，凡四本。唐用《戊寅历》、《麟德历》、《神<br>龙历》、《大衍历》、《元和观象历》、《长庆宣明历》、《宝应历》、《正元<br>历》、《景福崇元历》，凡九本。<br>洎梁氏之应运也，乘唐室陵迟之后，黄巢离乱之余，众职未修，三辰孰验。<br>故当时岁历，犹用《宣明》、《崇元》二法，参而成之。<br>及晋祖肇位，司天监马重绩始造新历，奉表上之，云：“臣闻为国者，正一<br>气之元，宣万邦之命，爰资历以立章程。《长庆宣明》，虽气朔不渝，即星躔罕<br>验；《景福崇元》，纵五历甚正，而年差一日。今以《宣明》气朔，《崇元》星<br>纬，二历相参，方得符合。自古诸历，皆以天正十一月为岁首，循太古甲子为上<br>元，积岁弥多，差阔至甚。臣改法定元，创为新历一部二十一卷，七章上下经二<br>卷，算草八卷，立成十二卷，取唐天宝十四载乙未，立为上元，以雨水正月朔为<br>岁首。谨诣阁门上进。”（《玉海》：《调元历》，盖仿曹士蒍小历之旧。唐建<br>中时，曹士蒍始变古法，以显庆五年为上元，雨水为岁首。世谓之小历。）晋高<br>祖命司天少监赵仁锜、张文皓，秋官正徐皓，天文参谋赵延乂、杜升、杜崇龟等，<br>以新历与《宣明》、《崇元》考核得失。俾有司奉而行之，因赐号《调元历》，<br>仍命翰林学士承旨和凝撰序。<br>其后数载，法度浸差。至周显德二年，世宗以端明殿学士、左散骑常侍王朴<br>明于历算，乃命朴考而正之。朴奉诏岁余，撰成《钦天历》十五卷，上之。表云：<br>臣闻圣人之作也，在乎知天人之变者也。人情之动，则可以言知之；天道之<br>动，则当以数知之。数之为用也，圣人以之观天道焉。岁月日时，由斯而成；阴<br>阳寒暑，由斯而节；四方之政，由斯而行。夫为国家者，履端立极，必体其元；<br>布政考绩，必因其岁；礼动乐举，必正其朔；三农百工，必授其时；五刑九伐，<br>必顺其气；庶务有为，必从其日月。六籍宗之为大典，百王执之为要道。是以圣<br>人受命，必治历数。故得五纪有常度，庶征有常应，正朔行之于天下也。<br>自唐而下，凡历数朝，乱日失天，垂将百载，天之历数，汩陈而已矣。今陛<br>下顺考古道，寅畏上天，咨询庶官，振举坠典。以臣薄游曲艺，尝涉旧史，遂降<br>述作之命，俾究迎推之要，虽非能者，敢不奉诏。乃包万象以立法，齐七政以立<br>元，测圭箭以候气，审朓朒以定朔，明九道以步月，校迟疾以推星，考黄道之<br>斜正，辨天势之升降，而交蚀详焉。<br>夫立天之道，曰阴与阳，阴阳各有数，合则化成矣。阳之策三十六，阴之策<br>二十四，奇偶相命，两阳三阴，同得七十二，同则阴阳之数合。七十二者，化成<br>之数也，化成则谓之五行之数。五行得期之数，过者谓之气盈，不及谓之朔虚。<br>至于应变分用，无所不通，所谓包万象矣。故以七十二为经法，经者常也，常用<br>之法也。法者数之节也，随法进退，不失旧位，故谓之通法。以通法进经法，得<br>七千二百，谓之统法。自元入经，先用此法，统历之诸法也。以通法进统法，得<br>七十二万，气朔之下，收分必尽，谓之全率。以通法进全率，得七千二百万，谓<br>之大率，而元纪生焉。元者，岁日月时皆甲子，日月五星，合在子正之宿，当盈<br>缩先后之中，所谓七政齐矣。<br>古之植圭于阳城者，以其近洛故也，盖尚嫌其中，乃在洛之东偏。开元十二<br>年，遣使天下候影，南距林邑国，北距横野军，中得浚仪之岳台，应南北弦，居<br>地之中。皇家建国，定都于梁。今树圭置箭，测岳台晷漏，以为中数，晷漏正，<br>则日之所至，气之所应得之矣。<br>日月皆有盈缩。日盈月缩，则后中而朔；月盈日缩，则先中而朔。自古朓肭<br>之法，率皆平行之数，入历既有前次，而又衰稍不伦。《皇极》旧述，则迂回而<br>难用，降及诸历，则疏远而多失。今以月离朓朒，随历较定，日躔朓朒，临<br>用加减，所得者入离定日也。一日之中，分为九限，逐限损益，衰稍有伦。朓<br>朒之法，所谓审矣。<br>赤道者，天之纮带也，其势圆而平，纪宿度之常数焉。黄道者，日轨也，其<br>半在赤道内，半在赤道外，去赤道极远二十四度。当与赤道交，则其势斜；当去<br>赤道远，则其势直。当斜则日行宜迟，当直则日行宜速。故二分前后加其度，二<br>至前后减其度。九道者，月轨也，其半在黄道内，半在黄道外，去黄道极远六度。<br>出黄道谓之正交，入黄道谓之中交。若正交在秋分之宿，中交在春分之宿，则比<br>黄道益斜。若正交在春分之宿，中交在秋分之宿，则比黄道反直。若正交、中交<br>在二至之宿，则其势差斜。故较去二至、二分远近，以考斜正，乃得加减之数。<br>自古虽有九道之说，盖亦知而未详，空有祖述之文，全无推步之用。今以黄道一<br>周，分为八节，一节之中，分用九道，尽七十二道而复，使日月二轨，无所隐其<br>斜正之势焉。九道之法，所谓明矣。<br>星之行也，近日而疾，远日而迟，去日极远，势尽而留。自古诸历，分段失<br>实，隆降无准，今日行分尚多，次日便留，自留而退，唯用平行，仍以入段行度<br>为入历之数，皆非本理，遂至乖戾。今校定逐日行分，积逐日行分以为变段。于<br>是自疾渐而迟，势尽而留，自留而行，亦积微而后多。别立诸段变历，以推变差，<br>俾诸段变差际会相合，星之迟疾，可得而知之矣。<br>自古相传，皆谓去交十五度以下，则日月有蚀，殊不知日月之相掩，与暗虚<br>之所射，其理有异焉。今以日月径度之大小，较去交之远近，以黄道之斜正，天<br>势之升降，度仰视旁视之分数，则交亏得其实矣。<br>乃以一篇步日，一篇步月，一篇步星，（案：以下脱“一篇步发敛”五字。<br>下云“以卦候没灭，为之下篇”者，言为步发敛之下篇。《欧阳史》约其文，称<br>“谨以步日、步月、步星、步发敛为四篇”，是也。）以卦候没灭，为之下篇，<br>都四篇，为历经一卷，历十一卷，草三卷，《显德三年七政细行历》一卷。<br>臣检讨先代图籍，今古历书，皆无蚀神首尾之文，盖天竺胡僧之祆说也。近<br>自司天卜祝小术，不能举其大体，遂为等接之法。盖从假用以求径捷，于是乎交<br>有逆行之数，后学者不能详知，便言历者有九道，以为注历之恒式，今并削而去<br>之。<br>昔在唐尧，钦若昊天。陛下亲降圣谟，考历象日月星辰。唐尧之道也，其历<br>谨以“显德钦天”为名。天道元远，非微臣之所尽知，但竭两端，以奉明诏。疏<br>略乖谬，甘俟罪戾。<br>世宗览之，亲为制序，仍付司天监行用，以来年正旦为始，自前诸历并废。<br>（《玉海》：《钦天》于朔分之下，立小分谓之杪。说者谓前代谓历朔余未有杪<br>者。若可用杪，何待求日法以齐朔分也。）其历经一卷，今聊纪于后，以备太史<br>氏之周览焉。<br>《显德钦天历经》<br>演纪上元甲子，距今显德三年丙辰，积七千二百六十九万八千四百五十二。<br>《钦天》统法：七千二百<br>《钦天》经法：七十二<br>《钦天》通法：一百<br>《钦天》步日躔术<br>岁率：二百六十二万九千七百六十（四十）<br>轨率：二百六十二万九千八百四十四（八十）<br>朔率：二十一万二千六百二十二（十八）<br>岁策：三百六十五一千七百六十（四十）<br>轨策：三百六十五一千八百四十四（八十）<br>岁中：一百八十三四千四百八十（二十）<br>轨中：一百八十二四千五百二十二（四十）<br>朔策：二十九三千八百二十（二十八）<br>气策：一十五一千五百七十三（三十五）<br>象策：七二千七百五十五（七）<br>周纪：六十<br>岁差：八十四（四十）<br>辰则：六百八刻二十四分<br>（案：以上题称步日躔术及后步月离术、步五星术，合为历经四篇者之三，<br>又皆仅列用数而不及推步。据《欧阳史》云：“旧史亡其步发敛一篇，而在者三<br>篇，简略不完。”然则是书原文固已阙矣。）<br>《钦天》步月离术<br>离率：一十九万八千三百九十三（九）<br>交率：一十九万五千九百三十七（九十七五十六）<br>离策：二十七三千九百九十三（九）<br>交策：二十七一千五百二十七（九十七五十六）<br>望策：一十四五千五百一十一（十四）<br>交中：一十三四千三百六十三（九十八七十八）<br>离朔：一七千二十七（一十九）<br>交朔，二二千二百九十二（三十四十四）<br>中准：一千七百三十六<br>中限：四千七百八十<br>平离：九百六十三<br>程节：八百<br>《钦天》步五星术<br>◎岁星<br>周率：二百八十七万一千九百七十六（六）<br>变率：二十四万二千二百一十五（六十六）<br>历率：二百六十二万九千七百六十一（七十八）<br>周策：三百九十八六千三百七十六（六）<br>历中：一百八十二四千四百八十（九十六）<br>（案：欧阳史小分作八十九，此云九十六，非也。据历中倍之为历率，倍九<br>十六，适得大分一，小分七十八）<br>变段变日变度变历<br>晨见一十七三（三十七）二（二十四）<br>顺迟二十五二（九）一（二十九）<br>退迟一十四一（一十二）空（二十八）<br>退疾二十七四（三十八）一（三十七）<br>后留二十六（三十二）<br>顺疾九十一十六（六十三）一十一（一十三）<br>顺疾九十一十六（六十三）一十一（一十三）<br>前留二十六（三十二）<br>退疾二十七四（三十八）一（三十七）<br>退迟一十四一（一十二）空（二十八）<br>顺迟二十五二（九）一（二十九）<br>夕伏一十七三（三十七）二（二十四）<br>◎荧惑<br>周率：五百六十一万五千四百二十二（一十一）<br>变率：二百九十八万五千六百六十一（七十一）<br>历率：二百六十二万九千七百六十<br>周策：七百七十九六千六百二十二一（十一）<br>历中：百八十二四千四百八十<br>变段变日变度变历<br>晨见七十三五十三（六十八）五十（五十八）<br>顺疾七十三五十一（一）四十八（三）<br>次疾七十一四十六（六十九）四十四（一十七）<br>次迟七十一四十五（三十三）四十二（五十八）<br>顺迟六十二一十九（二十九）一十八（二十）<br>前留八（六十九）<br>退迟一十一（五十八）空（四十四）<br>退疾二十一七（四十六）二（四十）<br>退疾二十一七（四十六）二（四十）<br>退迟一十一（五十八）空（四十四）<br>后留八（六十九）<br>顺迟六十二一十九（二十九）一十八（二十）<br>次迟七十一四十五（三十三）四十二（五十八）<br>次疾七十一四十六（六十九）四十四（一十七）<br>顺疾七十三五十一（一）四十八（三）<br>夕伏七十三五十三（六十八）五十（五十八）<br>◎镇星<br>周率：二百七十二万二千一百七十六（九十）<br>变率：九万二千四百一十六（五十）<br>历率：二百六十二万九千七百五十九（八十）<br>周策：三百七十八五百七十六（九十）<br>历中：一百八十二四千四百七十九（九十）<br>变段变日变度变历<br>晨见一十九二（七）一（一十四）<br>顺疾六十五六（三十八）三（五十一）<br>顺迟一十九空（六十三）空（三十五）<br>前留三十七（三）<br>退迟一十六空（四十三）空（一十四）<br>退疾三十三二（三十五）空（六十）<br>退疾三十三二（三十五）空（六十）<br>退迟一十六空（四十三）空（一十四）<br>后留三十七（三）<br>顺迟一十九空（六十三）空（三十五）<br>顺疾六十五六（三十八）三（五十一）<br>夕伏一十九二（七）一（一十四）<br>◎太白<br>周率：四百二十万四千一百四十三（九十六）<br>变率：四百二十万四千一百四十三（九十六）<br>历率：二百六十二万九千七百五十（五十六）<br>周策：五百八十三六千五百四十三（九十六）<br>历中：一百八十二四千四百七十五（二十八）<br>变段变日变度变历<br>夕见四十二五十三（四十）五十一（一十七）<br>顺疾九十六一百二十一（五十七）一百一十六（三十九）<br>次疾七十三八十（三十七）七十七（一）<br>次迟三十三三十四（一）三十二（四十）<br>顺迟二十四一十一（六十一）一十一（二十四）<br>前留六（六十九）<br>退迟四一（二十二）空（三十一）<br>退疾六三（六十五）一（二十二）<br>夕伏七四（四十）一（三十七）<br>晨见七四（四十）一（三十七）<br>退疾六三（六十五）一（二十二）<br>退迟四一（二十二）空（三十一）<br>后留六（六十九）<br>顺迟二十四一十一（六十一）一十一（二十四）<br>次迟三十三三十四（一）二十二（四十）<br>次疾七十三八十三（十七）七十七（一）<br>顺疾九十六一百二十一（五十七）一百一十六（三十九）<br>晨伏四十二五十三（四十）五十一（一十七）<br>◎辰星<br>周率：八十三万四千三百三十五（五十二）<br>变率：八十三万四千三百三十五（五十二）<br>历率：二百六十二万九千七百六十（四十四）<br>周策：一百一十五六千三百三十五（五十二）<br>历中：一百八十二四千四百八十（二十二）<br>变段变日变度变历<br>夕见一十七三十四（一）二十九（五十四）<br>顺疾一十一一十八（二十四）一十六（四）<br>顺迟一十六一十一（四十三）一十（一十）<br>前留二（六十八）<br>夕伏一十一六二<br>晨见一十一六二<br>后留二（六十八）<br>顺迟一十六一十一（四十三）一十（一十）<br>顺疾一十一一十八（二十四）一十六（四）<br>晨伏一十七三十四（一）二十九（五十四）<br><hr>
