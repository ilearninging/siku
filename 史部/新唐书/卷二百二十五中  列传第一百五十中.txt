<h4>《史部·新唐书·卷二百二十五中  列传第一百五十中》<b class="x">作者：欧阳修、宋祁等</b></h4>
<br>◎逆臣中<br>李希烈，燕州辽西人。少籍平卢军，从李忠臣浮海战河北有劳。及忠臣在淮<br>西，因署偏裨，试光禄卿，军中藉藉高其才。会忠臣荒纵不事，得间众怒，逐忠<br>臣听命。代宗诏忻王为节度副大使，使希烈专留后事，又诏滑亳节度使李勉兼领<br>汴州。德宗立，加御史大夫，即拜节度使，名其军曰淮宁以宠之。梁崇义之反，<br>敕诸道进讨，诏进希烈南平郡王、汉南北招讨处置使，又拜诸军都统。平崇义功<br>多，拥兵欲有其地，会山南节度使李承至，不克，犹大掠而去。以功检校尚书右<br>仆射、同中书门下平章事。<br>李纳叛，以检校司空兼淄青节度使讨之。希烈拥众三万次许州不进，遣李苣<br>约纳为唇齿，阴计取汴州，即檄李勉假道。勉度所宜，出储陈留，治梁除道以须。<br>希烈计得，因谩骂勉，勉严备以守。纳遣游兵导希烈绝汴饷路，勉治蔡渠，引东<br>南馈。希烈遣使者约河北朱滔、田悦等连和，凶焰炽然。俄而滔等自相王，遣使<br>者来奉笺，希烈亦自号建兴王、天下都元帅，五贼株连半天下。<br>建中四年正月，诏诸节度以兵掎角攻讨，唐汉臣、高秉哲以兵万人屯汝州。<br>未至，贼将乘雾进，王师还，贼取汝州，执李元平，兵西首，东都大震，士皆走<br>河阳、崤、渑。留守郑叔则壁西苑，贼按兵不进。帝听卢杞计，诏太子太师颜真<br>卿谕贼，已行，又遣左龙武大将军哥舒曜讨之。希烈见真卿，傲桀不臣，敕左右<br>訾侮朝政，即北侵汴州，南略鄂州。有诏江西节度使嗣曹王皋击之，拔蕲、黄两<br>州，击贼将李良、韩霜露于白岩，二将走。<br>初，希烈自襄阳还，留姚詹戍邓州，贼又得汝，则武关梗绝。帝使陕虢观察<br>使姚明敭治上津道，置馆通南方贡货。希烈遣董待名、韩霜露、刘敬宗、陈质、<br>翟崇晖分掠州县，官军数奔。曜复取汝州，希烈遣周曾、吕从贲、康琳拒曜，次<br>襄城，与王玢、姚詹、韦清合谋袭希烈，不克，皆死，清奔刘洽。希烈惧，还蔡<br>州，上疏归罪曾等。帝不赦，诏斩希烈者，四品以上得其官，五品以下户四百，<br>民赐复三年。遣神策将刘德信将节度、观察、团练子弟兵屯阳翟并力；以李勉为<br>淮西招讨使，曜副之；荆南节度使张伯仪为淮西应援招讨使，山南节度使贾耽与<br>皋副之。德信去阳翟，入汝壁，贼取阳翟，覆伯仪军。曜战不利，屯襄城，希列<br>怙其壮，举众三万围曜。时帝西狩，师气闉不能抗，城遂陷，曜奔东都。希烈资<br>惨害，临战阵杀人，血流于前，而饮食自若也，以故人畏服，为尽死。乘襄城之<br>捷，进攻汴州，入之，运土木治道，怒不如程，驱人填堑，号“湿梢”。勉奔宋<br>州。<br>希烈已据汴，僣即皇帝位，国号楚，建元武成；以张鸾子、李绶、李元平为<br>宰相，郑贲为侍中，孙广为中书令；披其地建四节度，以汴州为大梁府治，安州<br>为南关。染石作玺。又于上蔡、襄城获折车釭，奉以为瑞，惑其下。因窥江淮，<br>盛兵攻襄邑，守将高翼死之。于是汴滑副都统刘洽，率曲环、李克信军十馀万战<br>白塔，不利，洽引还，卒柏少清揽辔曰：“公小不利遽北，奈何？”洽不听，夜<br>入宋州。<br>贼骤胜，径薄宁陵，舟乘衔踵进，亘七十里。时洽将高彦昭、刘昌共婴垒以<br>守，贼使妖人祈风，火战棚尽，坎堞欲登。彦昭按剑乘陴，士感奋，风亦反。昌<br>计于众曰：“军法，倍不战。贼猥吾寡，不如退以骄贼，自宋出精锐，捣不意，<br>功可成。”彦昭谢曰：“君少待，请尽力。”乃登城誓众曰：“中丞欲示弱，覆<br>而取之，诚善。然我为守，得失在主人，今士创重者须供养，有如弃城去，则伤<br>者死内，逃者死外，吾众尽矣！”士皆泣，且拜曰：“公在是，谁敢去！”昌大<br>惭。彦昭击家牛犒军，士死战，斩首三千级。请援于洽，其属作书，言城且危，<br>彦昭视曰：“君轻我耶？”取纸自为书。洽得书，喜曰：“健将在西，吾何忧？”<br>选兵八百，夜艾而入，贼不知。诘旦傅城，士奋出，希烈大败，取其旆，斩首万<br>计，追北至襄邑，收贼赀粮而还。洽表其功，拜彦昭御史大夫，实封百五十户。<br>希烈既沮却，而寿州刺史张建封亦屯固始，歊其旁。希烈惧，还汴州，遣崇<br>晖以精兵袭陈，复为洽败，俘众三万，执崇晖，进拔汴州，禽郑贲、刘敬宗、张<br>伯元、吕子岩、李达干，希烈遁归蔡。贼戍将孙液挈郑州降，帝即拜液为刺史。<br>贞元二年，遣杜文朝寇襄州，为樊泽所破，获文朝。会皋、建封、环及李澄四略<br>其地，势日蹙，希烈缩气不敢摇。啖牛肉而病，亲将陈仙奇阴令医毒之以死。<br>始，希烈入汴，闻户曹参车窦良女美，强取之。女顾曰：“慎无戚，我能灭<br>贼”后有宠，与贼秘谋，能转移之。尝称仙奇忠勇可用，而妻亦窦姓，愿如姒扰<br>者，以固其夫，希烈许诺。乘间往谓仙奇妻曰：“贼虽强，终必败，云何？”窦<br>久而寤。及希烈死，子不发丧，欲悉诛诸将乃自立，未决。有献含桃者，窦请分<br>遗仙奇妻，听之，因蜡帛丸杂果中，出所谋。仙奇大惊，与薛育率兵噪而入。子<br>出遍拜曰：“请去帝号，如淄青故事。”语已，斩之，函希烈并妻子七首献天子，<br>尸希烈于市。帝以仙奇忠，即拜淮西节度使，百姓给复二年。俄为吴少诚所杀，<br>有诏赠太子太保。窦亦死。<br>朱泚，幽州昌平人。父怀珪，事安、史二贼，伪置柳城使。<br>泚资壮伟，腰腹十围，外宽和，中实很刻。少推父荫，籍军中，与弟滔并为<br>李怀仙部将。轻财好施，凡战所得，必分麾下士，以动其心，阴储凶德。朱希彩<br>为节度使，颇委信之。<br>大历七年，希彩为下所杀，众未有属，泚方外屯，而滔主牙兵，尤狡谲，乃<br>潜谂数十人大呼军门曰：“帅非朱公莫可！”众愕眙，因共诣泚，推知留后，遣<br>使至京师听命。有诏检校左散骑常侍，即拜庐龙节度留后。俄迁节度使，封怀宁<br>郡王，实封户二百。泚上书谢，遣滔将兵西防秋。代宗悦，手诏褒美。<br>居三年，求入朝。自幽州首为逆，怀仙以来，虽外臣顺，然不朝谒，而泚倡<br>诸镇，以骑三千身入卫，有诏起第以待。既行，属疾，或劝还，泚曰：“舆吾尸，<br>犹至京师。”将吏乃不敢言。时四方无事，天子觭日视朝。泚以偶日至，见<br>内殿，赐乘舆马二、战马十、金纟采甚厚，士校皆有赐，宴赍隆渥。泚之来，滔<br>摄后务，稍稍翦落泚牙角。泚自知失权，为滔所卖，不得志，乃请留京师。帝因<br>授滔节度留后，乃分防秋兵，使各有统：河阳、永平兵，郭子仪主之；决胜、杨<br>猷兵，李抱玉主之；淮西、凤翔兵，马璘主之；汴宋、淄青兵，泚主之。进同中<br>书门下平章事，出屯奉天，赐禁中兵以为宠。迁检校司空，代李抱玉为陇右节度<br>副大使，仍知河西、泽潞行营兵马事。明年，徙王遂宁。德宗立，改镇凤翔，进<br>封户三百。<br>建中初，以李怀光代段秀实兼节度泾原，徙屯原州。怀光前督作，泚与崔宁<br>领兵继进。泾士素闻怀光暴，相恟惧，刘文喜因劫众以乱，请留秀实，又求属<br>泚。诏泚代怀光。文喜合兵二万乘城，使裨将刘海宾入陈事。海宾请：“假文喜<br>节，臣当斩其首。”帝曰：“尔诚忠，然我节不可得。”遣还，诏泚、怀光攻之，<br>帝为减太官脯醢给军。文喜犹闭壁求救于吐蕃。吐蕃师兴，泚、怀光欲避之，别<br>将韩游瑰曰：“戎若来，泾人必变，谁肯为反贼没身于虏者，少须之。?倍硗罗瑣游骑升<br>血蔑>面为异俗乎！”海宾果与其徒杀文喜，入泚军，泚一无所戮，由是泾人德<br>之。诏加中书令，还屯，进拜太尉。<br>滔合田悦叛，阴遣人与泚相闻，河东马燧获其书，帝召泚示之，泚惶惧请死。<br>帝勉曰：“千里不同谋，卿何谢？”更以张镒节度凤翔，还泚京师，加实封千户，<br>不朝请，中人监第。<br>李希烈围哥舒曜于襄城，诏泾原节度使姚令言督镇兵千东救曜，过阙下，师<br>次浐水，京兆尹王翃使吏供军，粝饭菜肴，众怒不肯食，群噪曰：“吾等弃父母<br>妻子前死敌，而乃食此，庸能持身蹈白刃耶？今琼林、大盈库宝訾如山，尚何往？”<br>乃尽甲反旗而鼓。帝闻，命中人持赐往，人二缣。士愈悖，射中人，中人返走。<br>时令言尚论兵禁中，既上变，乃驰至长乐坂，遇兵还，引满向令言。令言大呼曰：<br>“引而东，富贵可取，何失计为灭族事？”众劫令言以西行。帝复遣使者开谕，<br>贼已阵通化门，杀使者。帝遣普王与学士姜公辅载金彩慰抚。贼薄丹凤门，诏集<br>六军，无至者。先是，关东、河北战不利，禁兵悉东，卫士内空，而神策军使白<br>志贞籍市人隶兵，听其居肆，私取庸自入，故遽迫皆不至。<br>帝出苑北门，羽卫才数十，普王前导，皇太子、王韦二妃、唐安公主及中人<br>百馀骑以从，右龙武军使令狐建以数百人殿。夜至咸阳，饭数匕而去。贼已严何<br>诸门，士人羸衣冒出，庐杞、关播、李竦皆逾垣走，与刘从一、赵赞、王翃、陆<br>贽、吴通微等追及帝咸阳。郭曙与童奴数十猎苑中，闻跸，谒道左，帝劳之，恳<br>乞从，许之。迟晓至奉天，吏惶惧谒于门。浑瑊以数十骑自夹城入北内，裒兵欲<br>击贼，闻乘舆出，遂奔奉天。于是人未知帝所在，逾三日，诸王群臣稍稍自间道<br>至。<br>初，令言阵五门，卫兵不出，遂突入含元殿，周呼曰：“天子出矣，今日共<br>可取富贵！”噪而进，掠宜春苑，入诸宫。奸人因乱窃入内府盗赀宝，终夜不绝。<br>道路更剽掠，居人严兵自保。贼无属，畏不能久，以泚昔在泾有恩，且失权久，<br>庸思乱，乃相谋曰：“太尉方囚锢，若迎之，事可济。”令言率百馀骑见泚，泚<br>伪让不答，留使者饮，以观众心。夜数百骑复往，泚知不伪，乃拥徒向阙下，炬<br>火竟街，观者以万计。舍前殿，总六军。明日下令曰：“国家有事东方，泾人赴<br>难，不习朝章，惊乘舆，百官三日并赴行在，留者守本司，违令诛。”逆徒居白<br>华殿。或说泚迎天子，泚顾望愕然。光禄卿源休至，请间，教以不臣，诡称符命，<br>泚悦。张光晟、李忠臣皆新失职怨望，亦劝成之。凤翔大将张廷芝、泾将段诚谏<br>引溃兵三千自襄城来，泚自谓得人助，逆志坚决。因署休京兆尹、判度支，忠臣<br>皇城使。又以段秀实失军，疑有怨，起之，委以谋。秀实与刘海宾愤，发挺击贼，<br>忠臣护泚，才破面，得不死。<br>明日，大陈旗章金石于廷，传言立宗室王监国，士庶竞往观，泚僣即皇帝位<br>于宣政殿，号大秦，建元应天。侍卫皆卒伍，诸臣在位者才十馀，逼太常卿樊系<br>为册，册成，仰药死。泚下诏称“幽囚之中，神器自至”，以示受命。即拜令言<br>侍中、关内副元帅，忠臣司空兼侍中，休中书侍郎，蒋镇门下侍郎，并同中书门<br>下平章事。以蒋谏为御史中丞，敬釭御史大夫，许季常京兆尹，洪经纶太常少卿，<br>彭偃中书舍人，裴揆、崔幼真给事中，廷芝、光晟、诚谏、崔宣、张宝、何望之、<br>杜如江等并伪署节度使。以兄子遂为太子，以滔为冀王、太尉、尚书令，号皇太<br>弟。<br>帝使高重杰屯梁山御贼，贼将李日月杀之，帝拊尸哭尽哀，结蒲为首以葬。<br>泚得首，亦集群贼哭曰：“忠臣也！”亦用三品葬焉。泚既胜，则令都人曰：“<br>奉天残党不终日当平。”日月锐甚，自谓无前，乃烧陵庙，卤御物，帝患之。浑<br>瑊伏兵漠谷，引数十骑跳攻长安，泚大惊，踣榻前。瑊引却，日月尾追，遇伏斗，<br>射日月杀之。泚怅怅。其母不哭，骂曰：“奚奴，天子负而何事？死且晚！”<br>泚自将逼奉天，窃乘舆物自侈。以令言为上将，光晟副之，忠臣留守，以蒋<br>链、李子平为宰相。于是瑊率韩游瑰御泚，泚大败，死者万计，退三里而舍。修<br>工具，毁庐室为楼车百尺，下觇城中。会杜希全以兵败漠谷，贼益张。又刘德信、<br>高秉哲自汝州取沙苑马五百壁昭应，战思子陵西，三败贼，次东渭桥，出游弈军<br>以逼都城。忠臣兵数衄请救，泚乃急攻城，驱民填堑，造云梁，令壮士居上，将<br>傅堞，守者震骇。浑瑊乃使侯仲庄、韩澄穴地道，梁陷，纵火焚之，城上挥膏流<br>数百步，众乱而嚣，城中兵出，皇太子督战，贼大败。然贼负其众，遂长围，以<br>百弮弩射城中，不及幄坐者三步。城益急，帝召群臣曰：“朕负宗庙，宜固守。<br>公等家在贼，可先降，以完亲族。”众泣下曰：“臣等死无贰。”帝亦太息嘘欷。<br>城围凡三旬有六日，而李怀光以兵五万至，败贼于鲁店，遂战城下，自辰止昏，<br>贼溃。帝下观战，传诏曰：“贼众亦朕赤子，勿多杀！”闻者感激。是夜，泚引<br>去。初，帝至奉天，或言贼已立泚，必来攻，请治守具。宰相庐杞曰：“泚，大<br>臣，奈何疑其反？”及泚围城，帝卒不诘言。<br>泚之归，令言方治攻具，忠臣坊坊团结，人皆厌苦。泚悉止之曰：“攻守我<br>自办。”贼尝令士驰入曰：“奉天陷矣！”百姓相顾泣，市无留人，台省吏落落，<br>郎官一二而已。<br>李怀光壁九子泽，李晟自白马津来，营东渭桥，尚可孤以襄、邓兵五千次蓝<br>田，骆元光守昭应，马燧使子汇以兵三千屯中渭桥。<br>始，奉天围久，食且尽，以芦秣帝马，太官粝米止二斛。围解，父老争上壶<br>飡饼饵，剑南节度使张延赏献帛数十驮，诸方贡物踵来，因大赐军中，诏殿中<br>侍御史万俟著治金、商道，权通转输。群臣家在城者，贼犹给俸，中人朱重曜为<br>贼谋曰：“执其家以招士大夫，不来者夷之。”孙知古谬曰：“陛下以柔服人，<br>若夷其妻子，是绝向化意。且义士杀身，何顾于家？”乃止。<br>兴元元年，泚以本封遂宁，汉地也，更号汉，改元天皇。或曰：“王师欲潜<br>坏京城四隅垣以入。”泚惧，诏金吾布士于衢，吏储五炬以防夜，城隅率百步建<br>一楼，候望非常。凡祠房庙庐皆帷甲，戒曰：“军来则四面击。”太仓粮竭，贼<br>督吏索观寺馀米万斛，鞭扑流离，士浸饥，而神策六军从行在及哥舒曜、李晟兵<br>皆家禀不绝，或请停给，泚曰：“士在外，而弱稚绝食则死，岂吾心哉！”即厚<br>敛居人。许季常曰：“一旦有急，请籍中人公侯三千族之。赀足矣。”或谓泚：<br>“陛下既受命，而存唐九庙诸陵，不宜。”泚曰：“朕尝北面事唐，胡忍此！”<br>又曰：“官多缺，请择才授之，胁以兵，使不得辞。”泚曰：“强授则人惧，但<br>欲仕者与之，安能叩户拜官邪？”奉天所下赦令，凡受贼伪官者，破贼日悉贷不<br>问，官军密榜诸道。<br>泚方宿未央，泾原士相与谋杀泚，泚知之，辄徙它处，众谋亦止。<br>光晟与怀光对壁，李希倩请以精骑五百犯之，光晟不许，曰：“西军方强，<br>不可轻以取败。”日暮，两军退。希倩谒泚曰：“光晟有他志，视西军不战，臣<br>请击之。”不许。请斩光晟，又不许，曰：“彼善将，所以不战，盖知未可乎！”<br>希倩怒曰：“臣尽心以事君，不见信，愿乞要领归淮西。”泚许诺，以马十匹、<br>缯锦百，曰：“以此东归。”希倩惭，复入曰：“臣愚褊，罪当死，愿死军前。”<br>泚又许之。光晟见泚曰：“臣不敢反。”因再拜，泚慰勉之。<br>官军坏龙首、香积二堨，以决其流，城中水绝，泚役数百人治之。东出灞<br>水，与王师战，大奔还，阖都门，士皆甲以待，久乃罢。李子平请修攻具袭怀光，<br>取苑中六街大木为冲车，程役苦甚，人不堪。又禁居人夜行，三人以上不得聚饮<br>食，上下惴恐。贼所用唯卢龙、神策、团练兵，而汉原军骄不可制，但完守所获，<br>不出战，故泚数北，忧甚，欲出走。术家争曰：“陛下当不出宫，虽西军入，且<br>自有变。”泚据以自安。<br>会李怀光贰于帝不欲泚平，按军观望。帝欲幸咸阳，趣诸将捕贼，怀光出丑<br>言，乃诏戴休颜守奉天，尚可孤守灞上，骆元光守渭桥。进狩梁州，次渭阳，太<br>息曰：“朕是行，将有永嘉事乎？”浑瑊曰：“临大难无畏者，圣人勇也。陛下<br>何言之过？”怀光遂与泚连和。京师知帝益西，二叛胶固，谓乱且成，出受贼官<br>者十八。始，泚多出金，兄事怀光，约平关中，割地为邻国，故怀光决反，因并<br>阳惠元、李建徽军。泚知怀光反明白，即赐诏待以臣礼，督其兵入卫。怀光惭见<br>欺，引其军保河中。泚数遣人诱泾原冯河清，河清不从，又结其将田希鉴，遂害<br>河清以应贼，泚即以代河清，使结吐蕃。<br>李晟等兵浸强，士益附，而浑瑊又击破贼将韩旻、宋归朝于武亭川，斩计万<br>级，归朝奔怀光。晟率浑瑊、骆元光、尚可孤悉师攻贼，晟薄光泰门，败贼将张<br>廷芝、李希倩，贼弃门哭保白华。晟引军还，居三日复战，大败之，乃分道入。<br>泚将段诚伏莽中，为王伉所禽。姚令言、张廷芝与晟遇，十斗皆北，遂至白华。<br>始，张光晟以精兵壁九曲，距东渭桥十里，密约降于晟。晟之入，光晟劝泚<br>等出奔，故泚挟令言、廷芝、休、子平、朱遂引残军桅，光晟卫出之，因诣晟降。<br>泚失道，问野人，答曰：“朱太尉邪？”休曰：“汉皇帝。”曰：“天网恢<br>恢，走将安所？”泚怒，欲杀之，乃亡去。泚至泾州长武城，田希鉴拒之，泚曰：<br>“子之节吾所授，奈何拒我？”火其门，希鉴掷节焰中曰：“归汝节！”泚举军<br>哭，城中人见其子弟，亦哭。宋膺曰：“某妻哭，斩矣！”众止哭。泚更舍逆旅，<br>遣梁廷芬入见希鉴曰：“公杀一节度，唐天子必不容，何不纳朱公成大事？”希<br>鉴阴可。廷芬出报，泚悦。廷芬请宰相不得，乃不复入。泚犹馀范阳卒三千，北<br>走驿马关，宁州刺史夏侯英开门阵而待，泚不敢入，因保彭原西城。廷芬与泚腹<br>心朱惟孝夜射泚，坠窖中，韩旻、薛纶、高幽岩、武震、朱进卿、董希芝共斩泚，<br>使宋膺传首以献。泚死年四十三。令言走泾州，休、子平走凤翔，皆斩首。泚婿<br>金吾将军马悦走党项，得入幽州。朱重曜者，事泚最亲近，泚呼为兄。会穷冬大<br>雨，泚欲禳变，鸩杀重曜，以王礼葬。贼平，出其尸膊之。李希倩等诸将皆以次<br>夷灭。<br>初，源休为京兆尹，使回纥，将还，卢杞畏其辩，能结主恩，次太原，奏为<br>光禄卿。休怨望，故导泚僣号，为调兵食，署拜百官，事一咨之。时订其逆甚于<br>泚，胁辱大臣，多杀宗室子孙几于尽，每王师不利，喜见眉宇。与姚令言劝泚围<br>奉天，昼夜为贼谋，二人争自比萧何。休顾令言曰：“成秦之业，无辈我者。我<br>视萧何，子当曹参可矣。”即收图籍，贮府库，效何者，人皆笑谓为“火迫酂<br>侯”。本相州人。<br>令言者，河中人。始应募，隶泾原节度使马璘府。孟暤之为留后，表其谨<br>肃任将帅，遂为节度使。既挟泚乱，颇尽力。<br>彭偃，锐于进，自谓为宰相所抑，郁郁不慊。泚乱，匿田家；既得用，辞令<br>一出其手，故辞尤誖慢。<br>李晟爱张光晟才，表丐原死，置军中。骆元光怒曰：“吾不能与反虏同坐。”<br>拂衣去，晟乃杀之。李怀光以宋归朝献诸朝，斩之。唯李日月母得贷。泚未败，<br>号其第为潜龙宫，徙珍宝实之，人谓“潜龙勿用”，亡兆也。<br>晟恶田希鉴之逆，欲因事诛之。会吐蕃寇泾州，晟方帅泾原，故希鉴请救，<br>晟遣史万岁以骑兵三千往，请晟行边。希鉴来谒，其妻李，父事晟，晟屡入宴，<br>将还师，好谓希鉴曰：“吾久留此，诸将皆故人，吾欲置酒以别，可过营饮也。”<br>希鉴等诣营，酒未行，晟曰：“诸君相过，宜自通姓名爵里。”诸将以次言，无<br>罪者坐自如，有罪者晟质责，一卒引出，斩而瘗之。希鉴坐晟下，未知当死，晟<br>顾曰：“田郎不得无罪。”左右执以下，晟曰：“天子蒙尘，乃杀节度使，受贼<br>节，今日何面目见我乎？”希鉴不能对。晟曰：“田郎老矣，坐于床置对。”乃<br>缢幕中，以李观代为节度使。<br><hr>
