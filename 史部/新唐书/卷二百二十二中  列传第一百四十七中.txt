<h4>《史部·新唐书·卷二百二十二中  列传第一百四十七中》<b class="x">作者：欧阳修、宋祁等</b></h4>
<br>◎南蛮中<br>元和三年，异牟寻死，诏太常卿武少仪持节吊祭。子寻阁劝立，或谓梦凑，<br>自称“膘信”，夷语君也。改赐元和印章。明年死，子劝龙晟立，淫肆不道，上<br>下怨疾。十一年，为弄栋节度王嵯巅所杀，立其弟劝利。诏少府少监李铣为册立<br>吊祭使。劝利德嵯巅，赐氏蒙，封“大容”，蛮谓兄为“容”。长庆三年，始赐<br>印。是岁死，弟丰祐立。丰祐趫敢，善用其下，慕中国，不肯连父名。穆宗使京<br>兆少尹韦审规持节临册。丰祐遣洪成酋、赵龙些、杨定奇入谢天子。<br>于是，西川节度使杜元颖治无状，障候弛沓相蒙，时大和三年也。嵯巅乃悉<br>众掩邛、戎、巂三州，陷之。入成都，止西郛十日，慰赉居人，市不扰肆。将还，<br>乃掠子女、工技数万引而南，人惧自杀者不胜计。救兵逐，嵯巅身自殿，至大度<br>河，谓华人曰：“此吾南境，尔去国，当哭。”众号恸，赴水死者十三。南诏自<br>是工文织，与中国埒。明年，上表请罪。比年使者来朝，开成、会昌间再至。<br>大中时，李琢为安南经略使，苛墨自私，以斗盐易一牛。夷人不堪，结南诏<br>将段酋迁陷安南都护府，号“白衣没命军”。南诏发朱弩佉苴三千助守。然朝<br>贡犹岁至，从者多。杜悰自西川入朝，表无多内蛮傔，丰祐怒，即慢言索质子。<br>会宣宗崩，使者告哀。是时，丰祐亦死，坦绰酋龙立，恚朝廷不吊恤；又诏书乃<br>赐故王，以草具进使者而遣。遂僣称皇帝，建元建极，自号大礼国。懿宗以其名<br>近玄宗嫌讳，绝朝贡。乃陷播州。安南都护李鄠屯武州，咸通元年，为蛮所攻，<br>弃州走。天子斥鄠，以王宽代之。明年，攻邕管，经略使李弘源兵少不能拒，奔<br>峦州。南诏亦引去。诏殿中监段文楚为经略使，数改条约，众不悦，以胡怀玉代<br>之。南诏知边人困甚，剽掠无有，不入寇。杜悰当国，为帝谋，遣使者吊祭示恩<br>信，并诏骠信以名嫌，册命未可举，必易名乃得封。帝乃命左司郎中孟穆持节往，<br>会南诏陷巂州，穆不行。<br>安南桃林人者，居林西原，七绾洞首领李由独主之，岁岁戍边。李琢之在安<br>南也，奏罢防冬兵六千人，谓由独可当一队，遏蛮之入。蛮酋以女妻由独子，七<br>绾洞举附蛮，王宽不能制。三年，以湖南观察使蔡袭代之，发诸道兵二万屯守，<br>南诏怛畏不敢出。<br>会诏左庶子蔡京经制岭南，忌袭功，有所欲，沮坏之，乃言：“南方自无虞，<br>武夫幸功，多聚兵耗馈运，请还戍兵惜财用。”袭执不可，愿留五千兵，累表不<br>报。即极陈南诏伺隙久，有十必死状。朝廷昏肆，不省也。京还奏，得意甚，复<br>诏为宣慰安抚使。即建析广州为岭南东道，邕州为西道，以龚、象、藤、岩为隶<br>州。乃拜京西道节度使。京褊忮贪克，峻条令，为炮熏刳斮法，下愁毒，为军中<br>所逐，走藤州，矫制作攻讨使印，召乡兵比道军攻邕州，不克，众溃，贬死崖州。<br>以桂管观察使郑愚代节度。<br>南诏攻交州，进略安南，袭请救，发湖、荆、桂兵五千屯邕州。岭南韦宙奏：<br>“南诏必袭邕管，不先防近而图远，恐捣虚绝粮道，且深入。”乃诏袭按军海门，<br>诏郑愚分兵御之。袭请济师，以山南东道兵千人赴之。南诏酋将杨思僣、麻光高<br>以兵六千薄城而屯。四年正月，攻益急，袭录异牟寻盟言系矢上射入其营，不答。<br>俄而城陷，袭阖宗死者七十人，幕府樊绰取袭印走度江。荆南兵入东郛苦战，斩<br>南诏二千级。是夜，蛮遂屠城。有诏诸军保岭南，更以秦州经略使高骈为安南都<br>护。帝见输发频，罢游幸，不奏乐，宰相杜悰以为非是，止之。<br>南诏稍逼邕州，郑愚自陈非将帅才，愿更择人。会康承训自义成来朝，乃授<br>岭南西道节度使，发荆、襄、洪、鄂兵万人从之。承训辞兵寡，乃大兴诸道兵五<br>万往。六月，置行交州于海门，进为都护府，调山东兵万人益戍，以容管经略使<br>张茵镇之。因命经略安南，茵逗留不敢进。安南之陷，将吏遗人多客伏溪洞，诏<br>所在招还救恤之，免安南赋入二年。<br>韦宙请分兵屯容、藤披蛮势。五年，南诏回掠巂州以摇西南。西川节度使萧<br>邺率属蛮鬼主邀南诏大度河，败之。明年，复来攻。会刺史喻士珍贪狯，阴掠两<br>林东蛮口缚卖之，以易蛮金，故开门降。南诏尽杀戍卒，而士珍遂臣于蛮。安南<br>久屯，两河锐士死瘴毒者十七，宰相杨收议罢北军，以江西为镇南军，募强弩二<br>万建节度，且地便近，易调发。诏可。夏侯孜亦以张茵懦，不足事，悉以兵授高<br>骈。骈以选士五千度江，败林邑兵于邕州，击南诏龙州屯，蛮酋烧赀畜走。酋龙<br>遣杨缉思助酋迁共守安南，以范脆些为安南都统，赵诺眉为扶邪都统。七年六月，<br>骈次交州，战数胜，士酣斗，斩其将张诠。李溠龙举众万人降，拔波风三壁。<br>缉思出战，败，还走城。士乘之，超堞入，斩酋迁、脆些、诺眉，上首三万级，<br>安南平。<br>初，酋龙遣清平官董成等十九人诣成都，节度使李福将廷见之，成辞曰：“<br>皇帝奉天命改正朔，请以敌国礼见。”福不许。导译五返，日旰士倦，议不决。<br>福怒，命武士捽辱之，械系于馆。俄而刘潼代福节度，即挺其系，表纵还。有诏<br>召成等至京师，见别殿，赐物良厚，慰遣还国。<br>明年，酋龙使杨酋庆等来谢释囚。初，李师望建言：“成都经扌忽蛮事，旷<br>日不能决，请析邛、蜀、嘉、眉、黎、雅、巂七州为定边军，建节度制机事，近<br>且速。”天子谓然，即诏师望为节度使，治邛州。邛距成都才五舍，巂州最南，<br>去邛乃千里，缓急首尾不相副，而师望利专制，讳不言。裒积无厌，私贿以百万<br>计。又欲激蛮怒，幸有功，乃杀酋庆等。既而戍士怒，将醢师望以逞，会召还，<br>以窦滂代之。滂沓冒尤不法，诛责苛纤甚师望。时蛮役未兴，而定边已困。<br>酋龙怨杀其使，十年，乃入寇。以军缀青溪关，密引众伐木开道，径雪岥，<br>盛夏，卒冻死者二千人。出沐源，窥嘉州，破属蛮，遂次沐源。滂遣兖海兵五百<br>往战，一军覆。酋龙乃身自将，督众五万侵巂州，攻青溪关。屯将杜再荣绝大度<br>河走，诸屯皆退保北涯。蛮攻黎州，诡服汉衣，济江袭犍为，破之。裴回陵、荣<br>间，焚庐舍，掠粮畜。薄嘉州，刺史杨忞与南诏夹江而军，士攒射，蛮不得进，<br>阴自上游济，背击王师，杀忠武将颜庆师，忞走，嘉州陷。明年正月，攻杜再荣，<br>滂自勒兵战。酋龙遣使者十辈请和，滂信之，语未半，蛮桴争岸，噪而进。滂不<br>知所为，将自杀，武宁将苗全绪止之，殊死战，蛮稍却，滂乃遁，全绪殿而行。<br>黎州陷，人走匿山谷，蛮掠金帛不胜负。入自邛崃关，围雅州，遂击邛州。是冬，<br>滂弃州，壁导江，储赀峙械皆亡矣。<br>酋龙进攻成都，次眉州，坦绰杜元忠日夜教酋龙取全蜀。于是西川节度使庐<br>耽遣其副王偃、中人张思广约和，蛮强之使南面拜，然卒不见酋龙而还。蛮次新<br>津，耽复遣副谭奉祀好言申约，蛮留之。耽畏援军未集，即飞请天子降大使通好，<br>以纾其深入。懿宗驰遣太仆卿支详为和蛮使。<br>蛮本无谋，不能乘机会鼓行亟驱，但蚍结蝇营，忸卤剽小利，处处留屯，故<br>蜀孺老得扶携悉入成都。阇里皆满，户所占地不得过一床，雨则冒箕盎自庇。城<br>中井为竭，则共饮摩诃池，至争捽溺死者，或欻沙取滴饮之。死不能具棺，即共<br>坎瘗。故泸州刺史杨庆复为耽治攻具、蔺石，置牢城兵，八将主之，树笓格，<br>夜列炬照城，守具雄新。又选悍士三千，号“突将”，为长刀、巨挝斧，分左右<br>番休，日隶于军，士心侈欲斗。而酋龙自双流徐行，内欲报董成之辱，因绐耽请<br>上介至军议事。耽遣节度副使柳槃往见杜元忠议和，元忠妄言：“帝见耽，请具<br>车盖葆翣。”槃未能决，还。蛮以三百骑负幄幕来，大言曰：“供帐隋蜀王听事，<br>为骠信行在。”耽不许，乃驰去。<br>蛮稍前，傅外郛。于是游弈使王昼督援兵三千屯毗桥；窦滂亦以其军自导江<br>来，将与大军掎角，然战不甚力，小不胜即保广汉。自以失定边，觊成都陷，得<br>薄其罪。会有诏斥徙，军遂无功。<br>耽部将李自孝者，与刺史喻士珍善。士珍臣蛮，自孝阴与贼通，乃说耽城下<br>莳苇稻，潴水颓城，举府不之觉。蛮攻城，自孝守陴，树麾以自表。麾所指，蛮<br>辄攻之，为下所觉，耽杀自孝以徇。<br>城左有民楼肆，蛮俯射城中，耽募勇士烧之，器械俱尽。二月，蛮以云梁、<br>鹅车四面攻，士叫呼，鹅车未至，陴者以巨索钩系，投膏炬，车焚，箱间蛮卒尽<br>死。耽遣李璹、张察率突将战城下，俘斩二千级。蛮彻民鄣落为蓬笼如车{厶大}，<br>下设枕木，推而前，不及城丈，匿蛮其内以穴墉。杨忞以坰贮粪沈泼蛮，蛮不能<br>处；注以铁液，蓬笼皆火。然南诏负众，益治器械，斧兵昼夜有声，将击锦楼，<br>众失色。耽遣将出，三面苦战，蛮引却。蛮利夜晦，辄薄城，闻呼啸，众齐奋。<br>城上施铁笼千炬，贼来不得隐，屯夫终夜哄，蛮不能侵。<br>支详遣谍与约好，且谓耽毋多杀以速蛮和。是时，传言救师至，城中合噪开<br>门，士争出迎军，南诏搏战不解。日入，判官程克裕以北门兵二千乘之，蛮乃走。<br>耽犹遗之书，谢不得已交兵，且请和。士脱铠迎支详，详陈所赍，植二旗，署曰<br>“赐云南币物”。谓蛮使者曰：“天子诏云南和解，而兵薄成都，奈何？请退舍<br>撤警以修好。”或劝详：“蛮多诈，毋入死地。”详不行。蛮复围成都，夜穿西<br>北隅，犁旦乃觉，即颓茭火于壖，蛮皆死穴中。以铁縆曳云輣仆之，燎作，少<br>选尽，益固守。<br>是时，帝遣东川节度使颜庆复为大度河制置、剑南应接使，兵次新都，博野<br>将曾元裕败蛮兵，斩二千级。南诏骑数万晨压官军以骋，大将宋威以忠武兵战，<br>斩首五千，获马四百尾。南诏退屯星宿山，威进戍沱江。酋龙遣酋望至支详所请<br>和，详曰：“今列城固守，北军望功，归语而主，审自度。”耽遣锐将趣蛮壁烧<br>攻具，杀二千人，为南诏所蹑，却而溃。蛮闻凤翔、山南军且来，乃迎战毗桥，<br>不胜，趋沱江，为伏士所击，又败。城中出突将，夜火蛮营，酋龙、坦绰身督战。<br>后三日，王师夺升迁梁，蛮大败，夜烧亭传，乘火所向，雨矢射王师。威疏军行，<br>向矢所发丛射之。两军不能决，各解去。酋龙知不敌，夜彻营南奔，至双流，江<br>无梁，计穷，将赴水死，或止之曰：“今北军与成都兵合，若来追，我无类矣。<br>不如伪和以纾急；不然，死未晚。”乃来请。三日梁成而济，即断梁，按队缓驱。<br>黎州刺史严师本收散卒保邛州，酋龙惧，围二日去。蛮俘华民，必劓耳鼻已，纵<br>之，既而居人刻木为耳鼻者什八。<br>庆复之来，众以其弟庆师死于蛮，必甘心。及成都不破，以己功轻，乃按军<br>广溪，纵残寇，人人切齿。初，成都无隍堑，乃教耽浚隍，广三丈，作战棚于埤，<br>列左右屯营，营别五区。区卒五十，莳皂荚夹壕，后三年合拱。又为大旝连弩。<br>自是南诏惮之。<br>酋龙年少嗜杀戮，亲戚异己者皆斩，兵出无宁岁，诸国更雠忿，屡覆众，国<br>耗虚。蜀之役，男子十五以下悉发，妇耕以饷军。<br>十四年，坦绰复寇蜀，縆舟大度河以济，为刺史黄景复击却之。众循河而南，<br>夜桴上流兵，夹攻濒水诸屯，景复败，走还黎州。蛮蹑追，为景复所败。会蛮踵<br>来，还攻大度河，仆旗息鼓，请曰：“坦绰欲上书天子白冤事。”戍兵信之，不<br>战。桥成而济，黎州陷。遂攻雅州，击定边军，卒溃入邛州。成都大震，人亡入<br>玉垒关，士乘城。坦绰遣使者王保城等四十人赍骠信书遗节度使牛丛，欲假道入<br>朝，请憩蜀王故殿。丛欲许之，杨庆谏曰：“蛮无信，彼礼屈辞甘，诈我也。请<br>斩其使，留二人还书。”丛因责之曰：“诏王之祖，六诏最小夷也。天子录其勤，<br>合六诏为一，俾附庸成都，名之以国，许子弟入太学，使习华风，今乃自绝王命。<br>且雀蛇犬马，犹能报德，王乃不如虫鸟乎？比成都以武备未修，故令尔突我疆埸。<br>然毗桥、沱江之败，积胔附城，不四年复来。今吾有十万众，舍其半未用。以千<br>人为军。十军为部，骁将主之。凡部有强弩二百，镈斧辅之；劲弓二百，越银刀<br>辅之；长戈二百，掇刀辅之；短矛二百，连锤辅之。又军四面，面有铁骑五百。<br>悉收刍薪、米粟、牛马、犬豕，清野待尔。吾又能以旁骑略尔樵采。我日出以一<br>部与尔战，部别二番，日中而代；日昃一部至，以夜屯，月明则战，黑则休，夜<br>半而代。凡我兵五日一杀敌，尔乃昼夜战，不十日，懵且死矣。州县缮甲厉兵，<br>掎角相从，皆蛮之深雠，虽女子能齽齘薄贼，况强夫烈士哉！尔祖尝奴<br>事西蕃，为尔仇家，今顾臣之，何恩雠之戾邪？蜀王故殿，先世之宝宫，非边夷<br>所宜舍，神怒人愤，骠信且死！”丛犹火郊民室庐观阁，严兵为固守计。坦绰至<br>新津而还，回寇黔中，经略使秦匡谋惧，奔荆南。会僖宗立，遣金吾将军韩重持<br>节往使。俄攻黎州，景复击走之。乾符元年，劫略巂、雅间，破黎州，入邛崃关，<br>掠成都，成都闭三日，蛮乃去。<br>诏徙天平军高骈领西川节度使，乃奏：“蛮小丑，势易制。而蜀道险，馆饷<br>穷覂。今左神策所发长武、河东兵多，用度繁广。且彼皆扼制羌戎，不可以<br>弛备。”诏乃罢长武等兵。骈至不淹月，阅精骑五千，逐蛮至大度河，夺铠马，<br>执酋长五十斩之，收邛崃关，复取黎州，南诏遁还。骈召景复责大度河之败，斩<br>以徇。戍望星、清溪等关。南诏惧，遣使者诣骈结好，而踵出兵寇边，骈斩其使。<br>初，安南经略判官杜骧为蛮所俘，其妻，宗室女也，故酋龙使奉书丐和。骈答曰：<br>“我且将百万众至龙尾城问尔罪。”酋龙大震。自南诏叛，天子数遣使至其境，<br>酋龙不肯拜，使者遂绝。骈以其俗尚浮屠法，故遣浮屠景仙摄使往，酋龙与其下<br>迎谒且拜，乃定盟而还。遣清平官酋望赵宗政、质子三十入朝乞盟，请为兄弟若<br>舅甥。诏拜景仙鸿胪卿、检校左散骑常侍。骈结吐蕃尚延心、嗢末鲁耨月等为间，<br>筑戎州马湖、沐源川、大度河三城，列屯拒险，料壮卒为平夷军，南诏气夺。酋<br>龙恚，发疽死，伪谥景庄皇帝。子法嗣，改元贞明、承智、大同，自号大封人。<br>法年少，好畋猎酣逸，衣绛紫锦罽，镂金带。国事颛决大臣。乾符四年，遣<br>陀西段琷宝诣邕州节度使辛谠请修好，诏使者答报。未几，寇西川，骈奏请与<br>和亲，右谏议大夫柳韬、吏部侍郎崔澹丑其事，上言：“远蛮畔逆，乃因浮屠诱<br>致，入议和亲，垂笑后世。骈职上将，谋乘谬，不可从。”遂寝。蛮使者再入朝<br>议和亲，而骈徙荆南，持前请不置。宰相郑畋、庐携争不决，皆赐罢。<br>辛谠遣幕府徐云虔摄使者往觇。到善阐府，见骑数十，曳长矛，拥绛服少年，<br>朱缯约发。典客伽陀酋孙庆曰：“此骠信也。”问天子起居，下马揖客，取使者<br>佩刀视之，自解左右钮以示。乃除地剚三丈版，命左右驰射。每一人射，法<br>駷马逐以为乐，数十发止。引客就幄，侲子捧瓶盂，四女子侍乐饮，夜乃罢。<br>又遣问客《春秋》大义，送使者还。<br>是时，骈徙节镇海，劾澹等沮议，帝蒙弱不能晓，下诏尉解。西川节度使崔<br>安潜上言：“蛮蓄鸟兽心，不识礼义，安可以贱隶尚贵主，失国家大体？澹等议<br>可用。臣请募义征子，率十户一保，愿发山东锐兵六千戍诸州，比五年，蛮可为<br>奴。”久之，帝手诏问安潜和亲事，答曰：“云南姚州譬一县，中国何资于彼而<br>遣重使，加厚礼？彼且妄谓朝廷畏怯无能为，脱有它请，陛下何以待之？且天宗<br>近属，不可下小蛮夷。臣比移书，不言舅甥，黜所僣也。有如蛮使者不复至，当<br>遣谍人伺其隙，可以得志。”<br>南诏知蜀强，故袭安南，陷之，都护曾衮奔邕府，戍兵溃。会西川节度使陈<br>敬瑄申和亲议，时庐携复辅政，与豆庐瑑皆厚骈，乃谲说帝曰：“陛下初即位，<br>遣韩重使南诏，将官属留蜀期年，费不赀，蛮不肯迎。及骈节度西川，招嗢末，<br>缮甲训兵，蛮夷震动，遣赵宗政入献，见天子，附骠信再拜；云虔之使，骠信答<br>拜。其于礼不为少。宣宗皇帝收三州七关，平江、岭以南，至大中十四年，内库<br>赀积如山，户部延资充满，故宰相敏中领西川，库钱至三百万缗，诸道亦然。咸<br>通以来，蛮始叛命，再入安南、邕管，一破黔州，四盗西川，遂围庐耽，召兵东<br>方，戍海门，天下骚动，十有五年，赋输不内京师者过半，中藏空虚，士死瘴厉，<br>燎骨传灰，人不念家，亡命为盗，可为痛心！前年留宗政等，南方无虞，及遣还，<br>彼犹冀望。蒙法立三年，比兵不出要防，其蓄力以间我虞。今朝廷府库匮，甲兵<br>少，牛丛有北兵七万，首尾奔冲不能救，况安南客戍单寡，涉冬寇祸可虞。诚命<br>使者临报，纵未称臣，且伐其谋，外以縻服蛮夷，内得蜀休息也。”帝谓然，乃<br>以宗室女为安化长公主许婚。拜嗣曹王龟年宗正少卿，为云南使，大理司直徐云<br>虔副之；内常侍刘光裕为云南内使，霍承锡副之。及还，具言骠信诚款，以为敬<br>瑄功，故进检校司空，赐一子官。<br>法遣宰相赵隆眉、杨奇混、段义宗朝行在，迎公主。高骈自扬州上言：“三<br>人者，南诏心腹也，宜止而鸩之，蛮可图也。”帝从之。隆眉等皆死，自是谋臣<br>尽矣，蛮益衰。中和元年，复遣使者来迎主，献珍怪毡罽百床，帝以方议公主车<br>服为解。后二年，又遣布燮杨奇朋友肱来迎，诏检校国子祭酒张谯为礼会五礼使，<br>徐云虔副之，宗正少卿嗣虢王约为婚使。未行，而黄巢平，帝东还，乃归其使。<br>法死，伪谥圣明文武皇帝。子舜化立，建元中兴。遣使款黎州修好，昭宗不<br>答。后中国乱，不复通。<br>先是，有时傍、矣川罗识二族，通号“八诏”。时傍母，归义女也。其女复<br>妻阁罗凤。初，咩罗皮之败，时傍入居厓川州，诱上浪千馀，势稍张，为阁罗所<br>猜，徙置白厓城。后与矣川罗识诣神川都督求自立为诏，谋泄被杀。矣川罗识奔<br>神川，都督送之罗些城。<br>蒙巂诏，最大。其王巂辅首死，无子，弟佉阳照立。佉阳照死，子照原<br>立，丧明，子原罗质南诏。归义欲并国，故归其子原罗，众果立之。居数月，使<br>人杀照原，逐原罗，遂有其地。<br>越析诏，或谓磨些诏，居故越析州，西距曩葱山一日行。贞元中，有豪酋张<br>寻求烝其王波冲妻，因杀波冲。剑南节度使召寻求至姚州，杀之。部落无长，以<br>地归南诏。<br>波冲兄了于赠持王所宝铎鞘东北度泸，邑于龙佉河，才百里，号双舍。使<br>部酋杨堕居河东北。归义树壁侵于赠，不克。阁罗凤自请往击杨堕，破之，于赠<br>投泸死。得铎鞘，故王出军必双执之。<br>浪穹诏，其王丰时死，子罗铎立。罗铎死，子铎罗望立，为浪穹州刺史，与<br>南诏战，不胜，挈其部保剑川，更称剑浪。死，子望偏立。望偏死，子偏罗矣立。<br>偏罗矣死，子罗君立。贞元中，南诏击破剑川，虏罗君，徙永昌。凡浪穹，邆睒、<br>施浪，皛谓之浪人，亦称“三浪”。<br>邆睒诏，其王丰咩，初据邆睒，为御史李知古所杀。子咩罗皮自为邆川州刺<br>史，治大厘城，归义袭败之，复入邆睒，与浪穹、施浪合拒归义。既战，大败，<br>归义夺邆睒，咩罗皮走保野共川。死，子皮罗邓立。皮罗邓死，子邓罗颠立。邓<br>罗颠死，子颠文托立。南诏破剑川，虏之。徙永昌。<br>施浪诏，其王施望欠居矣苴和城。有施各皮者，亦八诏之裔，据石和城。阁<br>罗凤攻虏之，而施望欠孤立，故与咩罗皮合攻归义，不胜。归义以兵胁降其部，<br>施望欠以族走永昌，献其女遗南诏丐和，归义许之，度兰江死。弟望千走吐蕃，<br>吐蕃立为诏，纳之剑川，众数万。望千死，子千旁罗颠立。南诏破剑川，千旁罗<br>颠走泸北。三浪悉灭，唯千旁罗颠及矣川罗识子孙在吐蕃。<br>赞曰：唐之治不能过两汉，而地广于三代，劳民费财，祸所繇生。晋献公杀<br>嫡，贼二公子，号为暗君。明皇一日杀三庶人，昏蔽甚矣。鸣呼！父子不相信，<br>而远治阁罗凤之罪，士死十万，当时冤之。懿宗任相不明，藩镇屡畔，南诏内<br>侮，屯戍思乱，庞勋乘之，倡戈横行。虽凶渠歼夷，兵连不解，唐遂以亡。《易》<br>曰：“丧牛于易。”有国者知戒西北之虞，而不知患生于无备。汉亡于董卓，而<br>兵兆于冀州；唐亡于黄巢，而祸基于桂林。《易》之意深矣！<br><hr>
