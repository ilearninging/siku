<h4>《史部·新唐书·卷二百二十一上  列传第一百四十六上》<b class="x">作者：欧阳修、宋祁等</b></h4>
<br>◎西域上<br>泥婆罗，直吐蕃之西乐陵川。土多赤铜、犛牛。俗翦发逮眉，穿耳，楦以筒<br>若角，缓至肩者为姣好。无匕箸，攫而食。其器皆用铜，其居版屋画壁。俗不知<br>牛耕，故少田作，习商贾。一幅布蔽身，日数盥浴。重博戏，通推步历术。祀天<br>神，镌石为象，日浴之，烹羊以祭。铸铜为钱，面文人形，背牛马形。其君服珠、<br>颇黎、车渠、珊瑚、虎魄垂缨，耳金钩玉珰，佩宝伏突，御师子大床，燎香布花<br>于堂，而大臣坐地不藉。左右持兵，数百列侍。宫中有七重楼，覆铜瓦，楹极皆<br>大琲杂宝，四隅置铜槽，下有金龙，口激水仰注槽中。<br>初，王那陵提婆之父为其叔所杀，提婆出奔，吐蕃纳之，遂臣吐蕃。贞观中，<br>遣使者李义表到天竺，道其国，提婆大喜，延使者同观阿耆婆珎池。池广数十<br>丈，水常溢沸，共传旱潦未始耗溢。或抵以物则生烟，釜其上，少选可熟。二十<br>一年，遣使入献波棱、酢菜、浑提葱。永徽时，其王尸利那连陀罗又遣使入贡。<br>党项，汉西羌别种，魏、晋后微甚。周灭宕昌、邓至，而党项始强。其地古<br>析支也，东距松州，西叶护，南舂桑、迷桑等羌，北吐谷浑。处山谷崎岖，大抵<br>三千里。以姓别为部，一姓又分为小部落，大者万骑，小数千，不能相统，故有<br>细封氏、费听氏，往利氏、颇超氏、野辞氏、房当氏、米禽氏、拓拔氏、而拓拔<br>最强。土著，有栋宇，织犛尾、羊毛覆屋，岁一易。俗尚武，无法令、赋役。人<br>寿多过百岁，然好为盗，更相剽夺。尤重复雠，未得所欲者，蓬首垢颜，跣足草<br>食，杀已乃复。男女衣裘褐，被毡。畜犛牛、马、驴、羊以食，不耕稼。地寒，<br>五月草生，八月霜降。无文字，候草木记岁。三年一相聚，杀牛羊祭天，取麦他<br>国以酿酒。妻其庶母、伯叔母、兄嫂、子弟妇，惟不娶同姓。老而死，子孙不哭；<br>少死，则曰夭枉，乃悲。<br>贞观三年，南会州都督郑元璹镌谕，其酋细封步赖举部降。太宗玺诏慰抚，<br>步赖因入朝，宴锡特异，以其地为轨州，即授刺史。步赖请率兵讨吐谷浑。其后<br>诸酋长悉内属，以其地为崌、奉、严、远四州，即首领拜刺史。<br>有拓拔赤辞者，初臣吐谷浑，慕容伏允待之厚，与结婚，诸羌已归，独不至。<br>李靖击吐谷浑，赤辞屯狼道峡抗王师。廓州刺史久且洛生欲谕降之，辞曰：“浑<br>主以腹心待我，不知其佗，若速去，且污吾刀。”洛生怒，引轻骑破之肃远山，<br>斩首数百级，虏杂畜六千。帝因其胜又令约降，赤辞从子思头潜纳款，其下拓拔<br>细豆亦降。赤辞知宗族携沮，稍欲自归，岷州都督刘师立复诱之，即与思头俱内<br>属。以其地为懿、嵯、麟、可三十二州，以松州为都督府，擢赤辞西戎州都督，<br>赐氏李，贡职遂不绝。于是自河首积石山而东，皆为中国地。后吐蕃浸盛，拓拔<br>畏逼，请内徙，始诏庆州置静边等州处之。地乃入吐蕃，其处者皆为吐蕃役属，<br>更号弭药。<br>又有黑党项者，居赤水西。其长号敦善王，慕容伏允之走也依之。及吐谷浑<br>款附，敦善王亦纳贡。居雪山者曰破丑氏。<br>又有白兰羌，吐蕃谓之丁零，左属党项，右与多弥接。胜兵万人，勇战斗，<br>善作兵，俗与党项同。武德六年，使者入朝。明年，以其地为维、恭二州。贞观<br>六年，与契苾数十万内属。永徽时，特浪生羌卜楼大首领冻就率众来属，以其地<br>为剑州。<br>龙朔后，白兰、舂桑及白狗羌为吐蕃所臣，籍其兵为前驱。白狗与东会州接，<br>胜兵才千人。在西北者，天授中内附，户凡二十万，以其地为朝、吴、浮、归十<br>州，散居灵、夏间。至德末，为吐蕃所诱，使为乡导钞边。俄悔悟，更来朝，愿<br>助灵州饷輓。乾元间，中国数乱，因寇邠、宁二州，肃宗诏郭子仪都统朔方、<br>邠宁、鄜坊节度事，以鄜州刺史杜冕、邠州刺史桑如圭分二队出讨。子仪至，党<br>项溃去。<br>上元元年，在泾、陇部落十万众诣凤翔节度使崔光远降。二年，与浑、奴剌<br>连和，寇宝鸡，杀吏民，掠财珍，焚大散关，入凤州，杀刺史萧忄曳，节度使李<br>鼎追击走之。明年，又攻梁州，刺史李勉走；进寇奉天，大掠华原、同官去。诏<br>臧希让代勉为刺史，于是归顺、乾封、归义、顺化、和宁、和义、保善、宁定、<br>罗云、朝凤凡十州部落诣希让献款，丐节印。诏可。<br>仆固怀恩之叛，诱党项、浑、奴剌入寇，众数万，掠凤翔、盩厔。大酋郑廷、<br>郝德入同州，刺史韦胜走，节度使周智光破之澄城。阅月，又入同州，焚官私室<br>庐，壁马兰山。郭子仪遣兵袭之，退保三堡，子仪遣慕容休明谕降廷、德。<br>子仪以党项、吐谷浑部落散处盐、庆等州，其地与吐蕃滨近，易相胁，即表<br>徙静边州都督、夏州、乐容等六府党项于银州之北、夏州之东、宁朔州吐谷浑住<br>夏西，以离沮之。召静边州大首领左羽林大将军拓拔朝光等五刺史入朝，厚赐赍，<br>使还绥其部。先是，庆州有破丑氏族三、野利氏族五、把利氏族一，与吐蕃姻援，<br>赞普悉王之，因是扰边凡十年。子仪表工部尚书路嗣恭为朔方留后，将作少监梁<br>进用为押党项部落使，置行庆州。且言：“党项阴结吐蕃为变，可遣使者招慰，<br>芟其反谋，因令进用为庆州刺史，严逻以绝吐蕃往来道。”代宗然之。又表置静<br>边、芳池、相兴王州都督、长史，永平、旭定、清宁、宁保、忠顺、静塞、万吉<br>等七州都督府。于是破丑、野利、把利三部及思乐州刺史拓拔乞梅等皆入朝，宜<br>定州刺史折磨布落、芳池州野利部并徙绥、延州。大历末，野利秃罗都与吐蕃叛，<br>招馀族不应，子仪击之，斩秃罗都，而野利景庭、野利刚以其部数千人入附鸡子<br>川。六州部落，曰：野利越诗、野利龙儿、野利厥律、儿黄、野海、野窣等；居<br>庆州者号东山部，夏州者号平夏部。永泰后稍徙石州，后为永安将阿史那思暕<br>赋索无极，遂亡走河西。<br>元和时复置宥州，护党项。至大和中寝强，数寇掠。然器械钝苦，畏唐兵精，<br>则以善马购铠，善羊贸弓矢。鄜坊道军粮使李石表禁商人不得以旗帜、甲胄、五<br>兵入部落，告者，举罪人财畀之。至开成末，种落愈繁，富贾人赍缯宝鬻羊马，<br>藩镇乘其利，强市之，或不得直，部人怨，相率为乱，至灵、盐道不通。武宗以<br>侍御史为使招定，分三印，以邠、宁、延属崔彦曾，盐、夏、长泽属李雩鄠，灵<br>武、麟、胜属郑贺，皆绯衣银鱼，而功不克。<br>宣宗大中四年，内掠邠、宁，诏凤翔李业、河东李拭合节度兵讨之，宰相白<br>敏中为都统。帝出近苑，或以竹一个植舍外，见才尺许，远且百步，帝属二矢曰：<br>“党羌穷寇，仍岁暴吾鄙，今我约：射竹中则彼当自亡，不中，我且索天下兵翦<br>之，终不以此贼遗子孙。”左右注目，帝一发竹分，矢彻诸外，左右呼万岁。不<br>阅月，羌果破殄，馀种窜南山。<br>始，天宝末，平夏部有战功，擢容州刺史、天柱军使。其裔孙拓拔思恭，咸<br>通末窃据宥州，称刺史。黄巢入长安，与鄜州李孝昌坛而坎牲，誓讨贼，僖宗贤<br>之，以为左武卫将军，权知夏绥银节度事。次王桥，为巢所败，更与郑畋四节度<br>盟，屯渭桥。中和二年，诏为京城西面都统、检校司空、同中书门下平章事。俄<br>进四面都统，权知京兆尹。贼平，兼太子太傅，封夏国公，赐姓李。嗣襄王煴之<br>乱，诏思恭讨贼，兵不出，卒。以弟思谏代为定难节度使，思孝为保大节度、鄜<br>坊凡翟等州观察使，并检校司徒、同中书门下平章事。王行瑜反，以思孝为北面<br>招讨使，思谏东北面招讨使。思孝亦因乱取鄜州，遂为节度使，累兼侍中。以老<br>荐弟思敬为保大军兵马留后，俄为节度使。<br>东女，亦曰苏伐剌挐瞿咀罗，羌别种也，西海亦有女自王，故称“东”别之。<br>东与吐蕃、党项、茂州接，西属三波诃，北距于阗，东南属雅州罗女蛮、白狼夷。<br>东西行尽九日，南北行尽二十日。有八十城。以女为君，居康延川，岩险四缭，<br>有弱水南流，缝革为船。户四万，胜兵万人。王号宾就，官曰高霸黎，犹言宰相<br>也。官在外者，率男子为之。凡号令，女官自内传，男官受而行。王侍女数百，<br>五日一听政。王死，国人以金钱数万纳王族，求淑女二立之。次为小王，王死，<br>因以为嗣，或姑死妇继，无篡夺。所居皆重屋，王九层，国人六层。王服青毛绫<br>裙，被青袍，袖委于地，冬羔裘，饰以文锦。为小鬟髻，耳垂珰。足曳<革索>輶。<br><革索>輶，履也。俗轻男子，女贵者咸有侍男，被发，以青涂面，惟务战与耕而已。<br>子从母姓。地寒宜麦，畜羊马，出黄金。风俗大抵与天竺同。以十一月为正。巫<br>者以十月诣山中，布糟麦，咒呼群鸟。俄有鸟来如鸡状，剖视之，有谷者岁丰，<br>否即有灾，名曰鸟卜。居丧三年，不易服，不栉沐。贵人死，剥藏其皮，内骨瓮<br>中，糅金屑瘗之。王之葬，殉死至数十人。<br>武德时，王汤滂氏始遣使入贡。高祖厚报，为突厥所掠不得通。贞观中，使<br>复至，太宗玺制慰抚。显庆初，遣使高霸黎文与王子三庐来朝，授右监门中郎将。<br>其王敛臂使大臣来请官号，武后册拜敛臂左玉钤卫员外将军，赐瑞锦服。天授、<br>开元间，王及子再来朝，诏与宰相宴曲江，封王曳夫为归昌王、左金吾卫大将军。<br>后乃以男子为王。<br>贞元九年，其王汤立悉与白狗君及哥邻君董卧庭、逋租君邓吉知、南水君薛<br>尚悉曩、弱水君董避和、悉董君汤息赞、清远君苏唐磨、咄霸君董藐蓬皆诣剑南<br>韦皋求内附。其种散居西山、弱水，虽自谓王，盖小小部落耳。自失河、陇，悉<br>为吐蕃羁属，部数千户，辄置令，岁督丝絮。至是犹上天宝所赐诏书。皋处其众<br>于维、霸等州，赐牛、粮，治生业。立悉等入朝，差赐官禄。于是松州羌二万口<br>相踵入附。立悉等官刺史，皆得世袭，然阴附吐蕃，故谓“两面羌”。<br>高昌，直京师西四千里而赢，其横八百里，纵五百里，凡二十一城。王都交<br>河城，汉车师前王廷也。田地城，戊己校尉所治也。胜兵万人。土沃，麦、禾皆<br>再熟。有草名白叠，撷花可织为布。俗辫髻垂后。<br>其王曲伯雅，隋时尝妻以戚属宇文氏女，号华容公主。武德初，伯雅死，子<br>文泰立，遣使来告，高祖命使者临吊。后五年，献狗高六寸，长尺，能曳马衔烛，<br>云出拂菻，中国始有拂菻狗。<br>太宗即位，献玄狐裘，帝赐妻宇文华钅奠一具，宇文亦上玉盘。凡诸国施为<br>辄以闻。贞观四年，文泰遂来朝，礼赐厚甚。宇文求预宗籍，有诏赐氏李，更封<br>常乐公主。<br>久之，文泰与西突厥通，凡西域朝贡道其国，咸见壅掠。伊吾尝臣西突厥，<br>至是内属，文泰与叶护共击之。帝下诏让其反覆，召大臣冠军阿史那矩计事，文<br>泰不遣，使长史曲雍来谢罪。初，大业末，华民多奔突厥，及颉利败，有逃入高<br>昌者，有诏护送，文泰苛留之。又与西突厥乙毗设破焉耆三城，虏其人，焉耆王<br>诉诸朝。帝遣虞部郎中李道裕问状，复遣使谢。帝引责曰：“而主数年朝贡不入，<br>无藩臣礼，擅置官，拟效百僚。今岁首万君长悉来，而主不至。日我使人往，文<br>泰猥曰：‘鹰飞于天，雉窜于蒿，猫游于堂，鼠安于穴，各得其所，岂不快邪！’<br>西域使者入贡，而主悉拘梗之。又谂薛延陀曰：‘既自为可汗，与唐天子等，何<br>事拜谒其使？’明年我当发兵虏而国，归谓而君善自图。”时薛延陀可汗请为军<br>向导，故民部尚书唐俭至延陀坚约。<br>帝复下玺书示文泰祸福，促使入朝，文泰遂称疾不至。乃拜侯君集为交河道<br>大总管，左屯卫大将军薛万均、萨孤吴仁副之，契苾何力为葱山道副大总管，武<br>卫将军牛进达为行军总管，率突厥、契苾骑数万讨之。群臣谏以行万里兵难得志，<br>且天界绝域，虽得之，不可守。帝不听。文泰谓左右曰：“曩吾入朝，见秦、陇<br>北城邑萧条，非有隋比。今伐我，兵多则粮軵不逮；若下三万，我能制之。度<br>碛疲钝，以逸待劳，卧收其弊耳。”十四年，闻王师至碛口，悸骇无它计，发病<br>死，子智盛立。<br>君集奄攻田地城，契苾何力以前军鏖战。是夜星坠城中，明日拔其城，虏七<br>千馀人。中郎将辛獠儿以劲骑夜逼其都。智盛以书遗君集曰：“得罪于天子者，<br>先王也，咎深谴积，震坠厥命。智盛嗣位未几，公其见赦。”君集曰：“能悔祸<br>者，当面缚军门。”智盛不答。军进，填隍引冲车，飞石如雨，城中大震。智盛<br>令大将曲士义居守，身与绾曹曲德俊谒军门，请改事天子。君集谕使降，辞示屈，<br>薛万均勃然起曰：“当先取城，小儿何与语！”麾而进，智盛流汗伏地曰：“唯<br>公命！”乃降。君集分兵略定，凡三州、五县、二十二城，户八千，口三万，马<br>四千。先是，其国人谣曰：“高昌兵，如霜雪；唐家兵，如日月。日月照霜雪，<br>几何自殄灭。”文泰捕谣所发，不能得也。<br>捷书闻，天子大悦，宴群臣，班赐策功，赦高昌所部，披其地皆州县之，号<br>西昌州。特进魏徵谏曰：“陛下即位，高昌最先朝谒。俄以掠商胡，遏贡献，故<br>王诛加焉。文泰死，罪止矣。抚其人，立其子，伐罪吊民，道也。今利其土，屯<br>守常千人，屯士数年一易，办装资，离亲戚，不十年陇右且空。陛下终不得高昌<br>圭粒咫帛助中国费，所谓散有用事无用。”不纳。改西昌州曰西州，更置安西都<br>护府，岁调千兵，谪罪人以戍。黄门侍郎褚遂良谏曰：“古者先函夏，后夷狄，<br>务广德化，不争荒逖。今高昌诛灭，威动四夷，然自王师始征，河西供役，飞米<br>转刍，十室九匮，五年未可复。今又岁遣屯戍，行李万里，去者资装使自营办，<br>卖菽粟，倾机杼，道路死亡尚不计。罪人始于犯法，终于惰业，无益于行。所遣<br>复有亡命，官司捕逮，株蔓相牵。有如张掖、酒泉尘飞烽举，岂得高昌一乘一卒<br>及事乎？必发陇右、河西耳。然则河西为我腹心，高昌，他人手足也，何必耗中<br>华，事无用？昔陛下平颉利、吐谷浑，皆为立君，盖罪而诛之，伏而立之，百蛮<br>所以畏威慕德也。今宜择高昌可立者立之，召首领悉还本土，长为藩翰，中国不<br>扰。”书闻不省。<br>初，文泰以金厚饷西突厥欲谷设，约有急为表里；使叶护屯可汗浮图城。及<br>君集至，惧不敢发，遂来降，以其地为庭州。焉耆请归高昌所夺五城，留兵以守。<br>君集勒石纪功，凯而旋，俘智盛君臣献观德殿。行饮至礼，酺三日。徙高昌<br>豪桀于中国，智盛拜左武卫将军、金城郡公，弟智湛右武卫中郎将、天山郡公。<br>曲氏传国九世，百三十四年而亡。<br>智湛，麟德中以左骁卫大将军为西州刺史，卒，赠凉州都督。有子昭，好学。<br>有鬻异书者，母顾笥中金叹曰：“何爱此，不使子有异闻乎？”尽持易之。昭历<br>司膳卿，颇能辞章。弟崇裕有武艺，永徽中为右武卫翊府中郎将，封交河郡王，<br>邑至三千户。终镇军大将军，武后为举哀，襚以美锦，赙赐甚厚，封爵绝。<br>吐谷浑居甘松山之阳，洮水之西，南抵白兰，地数千里。有城郭，不居也。<br>随水草，帐室、肉粮。其官有长史、司马、将军、王、公、仆射、尚书、郎中，<br>盖慕诸华为之。俗识文字，其王椎髻黑冒，妻锦袍织裙，金花饰首。男子服长裙<br>缯冒，或冠驩瀍。妇人辫发萦后，缀珠贝。婚礼，富家厚纳聘，贫者窃妻去。父<br>死妻庶母，兄死妻嫂。丧有服，葬已即除。民无常税，用不足，乃敛富室商人，<br>足而止。凡杀人若盗马者死，它罪赎以物。地多寒，宜麦、菽、粟、芜菁，出小<br>马、犛牛、铜、铁、丹砂。有青海者，周八九百里，中有山，须冰合，游牝马其<br>上，明年生驹，号龙种。尝得波斯马，牧于海，生骢驹，日步千里，故世称“青<br>海骢”。西北有流沙数百里，夏有热风，伤行人。风将发，老驼引项鸣，埋鼻沙<br>中，人候之，以毡蔽鼻口乃无恙。<br>隋时，其王慕容伏允号步萨钵，尝寇边。炀帝遣铁勒败之，壁西平；复命观<br>王雄破其众。伏允以数十骑入泥岭，亡去，仙头王率男女十余万降。置郡县镇戍，<br>以长子顺为质，因王之，统馀众，俄追还。伏允客党项，隋乱，因得复故地。<br>高祖受命，顺自江都还长安，于时李轨据凉州，帝乃约伏允和，令击轨自效，<br>当护送顺。伏允喜，引兵与轨战库门，交绥止，即遣使请顺，帝遣之。顺至，号<br>为大宁王。<br>太宗时，伏允遣使者入朝，未还，即寇鄯州。帝遣使者让，且召伏允；以疾<br>为解，而为子求婚，验帝意。帝召子亲迎，亦称疾。有诏止婚，遣中郎将康处真<br>临谕。又掠岷州，都督李道彦击走之，执名王二，斩级七百。连岁遣名王朝。俄<br>寇凉州，鄯州刺史李玄运表吐谷浑牧马青海，轻兵掩之，可尽致。乃命左骁卫大<br>将军段志玄、左骁卫将军梁洛仁率契苾、党项兵击之，未至三十里，志玄等不欲<br>战，壁而留。虏知之，驱牧马走。副将李君羡率精骑尾袭悬水上，得牛羊二万还。<br>是时，伏允耄不能事，其相天柱王用事，拘天子行人鸿胪丞赵德楷。帝遣使<br>晓敕，十返，无悛言。贞观九年，诏李靖为西海道行军大总管，侯君集积石道，<br>任城王道宗鄯善道，李道彦赤水道，李大亮且末道，高甑生盐泽道，并为行军总<br>管，率突厥、契苾兵击之。党项内属羌及洮州羌，皆杀刺史归伏允。夏四月，道<br>宗破伏允于库山，俘斩四百。伏允谋入碛疲唐兵，烧野草，故靖马多饥。道宗曰：<br>“柏海近河源，古未有至者。伏允西走，未知其在，方马癯粮乏，难远入，不如<br>按军鄯州，须马壮更图之。”君集曰：“不然。向者段志玄至鄯州，吐谷浑兵辄<br>傅城，彼国方完，逆众用命也。今虏大败，斥候无在，君臣相失，我乘其困，可<br>以得志。柏海虽远，可鼓而至也。”靖曰：“善。”分二军：靖与大亮、薛万均<br>以一军趣北，出其右；君集、道宗以一军趣南，出其左。靖将萨孤吴仁以轻骑战<br>曼都山，斩名王，获五百级。诸将战牛心堆、赤水源，获虏将南昌王慕容孝俊，<br>收杂畜数万。君集、道宗登汉哭山，战乌海，获名王梁屈葱。靖破天柱部落于赤<br>海，收杂畜二十万。大亮俘名王二十，杂畜五万，次且末之西。伏允走图伦碛，<br>将托于阗，万均督锐骑追亡数百里，又破之。士乏水，刺马饮血。君集、道宗行<br>空荒二千里，盛夏降霜，乏水草，士糜冰，马秣雪。阅月，次星宿川，达柏海上，<br>望积石山，览观河源。执失思力驰破虏车重。两军会于大非川、破逻真谷。<br>顺之质隋，为金紫光禄大夫、伏允立其弟为太子。顺归，常鞅鞅，自以失位，<br>欲以功自结天子，乃斩天柱王，举国降。伏允惧，引千余骑遁碛中，众稍亡，从<br>者才百骑，穷无聊，即自经死。国人立顺为君，称臣内附，诏封四平郡王，号越<br>胡吕乌甘豆可汗。帝恐未能定其国，遣李大亮率精兵镇援。<br>顺久质华，国人不附，卒为下所杀，立其子燕王诺曷钵。诺曷钵幼，大臣争<br>权。帝诏侯君集就经纪之，始请颁历及子弟入侍。诏封诺曷钵河源郡王，号为地<br>也拔勒豆可汗，遣淮阳郡王道明持节册命，赐鼓纛。诺曷钵身入谢，遂请婚，献<br>马牛羊万。比年入朝，乃以宗室女为弘化公主妻之，诏道明及右武卫将军慕容宝<br>持节送公主。其相宣王跋扈，谋作乱，欲袭公主，劫诺曷钵奔吐蕃。诺曷钵知之，<br>引轻骑走鄯城，威信王以兵迎之。果毅都尉席君买率兵与威信王共讨，斩其兄弟<br>三人，国大扰。帝又诏民部尚书唐俭、中书舍人马周持节抚慰。<br>高宗立，以主故，拜驸马都尉。又献名马，帝问马种性，使者曰：“国之最<br>良者。”帝曰：“良马人所爱。”诏还其马。公主表请入朝，遣左骁卫将军鲜于<br>匡济迎之。十一月，及诺曷钵至京师，帝又以宗室女金城县主妻其长子苏度摸末，<br>拜左领军卫大将军。久之，摸末死，主与次子右武卫大将军梁汉王闼卢摸末来请<br>婚，帝以宗室女金明县主妻之。既而与吐蕃相攻，上书相曲直，并来请师，天子<br>两不许。吐谷浑大臣素和贵奔吐蕃，言其情，吐蕃出兵捣虚，破其众黄河上。诺<br>曷钵不支，与公主引数千帐走凉州。帝遣左武卫大将军苏定方为安集大使，平两<br>国怨。吐蕃遂有其地。<br>诺曷钵请内徙。乾封初，更封青海国王。帝欲徙其部于凉州之南山，群臣议<br>不同，帝难之。咸亨元年，乃以右威卫大将军薛仁贵为逻娑道行军大总管，左卫<br>员外大将军阿史那道真、左卫将军郭待封副之，总兵五万讨吐蕃，且纳诺曷钵于<br>故廷。王师败于大非川，举吐谷浑地皆陷，诺曷钵与亲近数千帐才免。三年，乃<br>徙浩亹水南。诺曷钵以吐蕃盛，势不抗，而鄯州地狭，又徙灵州，帝为置安乐州，<br>即拜刺史，欲其安且乐云。<br>诺曷钵死，子忠立。忠死，子宣超立，圣历三年，拜左豹韬员外大将军，袭<br>故可汗号，馀部诣凉、甘、肃、瓜、沙等州降。宰相张锡与右武卫大将军唐休璟<br>议徙其人于秦、陇、丰、灵间，令不得畔去。凉州都督郭元振以为：“吐谷浑近<br>秦、陇，则与监牧杂处；置丰、灵，又迩默啜；假在诸华，亦不遽移其性也。前<br>日王孝杰自河源军徙耽尔乙句贵置灵州，既其叛，乃入牧坊掠群马，瘢夷州县，<br>是则迁中土无益之成验。往素和贵叛去，于我无损，但失吐谷浑数十部，岂与句<br>贵比邪？今降虏非强服，皆突矢刃，弃吐蕃而来，宜当循其情，为之制也。当甘、<br>肃、瓜、沙降者，即其所置之。因所投而居，情易安，磔数州则势自分。顺其情，<br>分其势，不扰于人，可谓善夺戎心者也。岁遣镇遏使者与宣超兄弟抚护之，无令<br>相侵夺，生业固矣。有如叛去，无损中国。”诏可。宣超死，子曦皓立。曦皓死，<br>子兆立。吐蕃复取安乐州，而残部徙朔方、河东，语谬为“退浑”。<br>贞元十四年，以朔方节度副使、左金吾卫大将军慕容复为长乐都督、青海国<br>王，袭可汗号。复死，停袭。吐谷浑自晋永嘉时有国，至龙朔三年吐蕃取其地，<br>凡三百五十年，及此封嗣绝矣。<br>焉耆国直京师西七千里而赢，横六百里，纵四百里。东高昌，西龟兹，南尉<br>犁，北乌孙。逗渠溉田，土宜黍、蒲陶，有鱼盐利。俗祝发毡衣。户四千，胜兵<br>二千，常役属西突厥。俗尚娱遨，二月朏出野祀，四月望日游林，七月七日祀生<br>祖，十月望日王始出游，至岁尽止。<br>太原贞观六年，其王龙突骑支始遣使来朝。自隋乱，碛路闭，故西域朝贡皆<br>道高昌。突骑支请开大碛道以便行人，帝许之。高昌怒，大掠其边。西突厥莫贺<br>设与咄陆弩失毕作难，来奔，咄陆弩失毕复攻之，遣使言状，并贡名马。咥利失<br>可汗立，素善焉耆，故倚为援。十二年，处月、处蜜与高昌攻陷其五城，掠千五<br>百人，焚庐舍。侯君集讨高昌，遣使与相闻，突骑支喜，引兵佐唐。高昌破，归<br>向所俘及城，遣使者入谢。<br>西突厥臣屈利啜为弟娶突骑支女，遂相约为辅车势，不朝贡。安西都护郭孝<br>恪请讨之。会王弟颉鼻、栗婆准叶护等三人来降，帝即命孝恪为西州道总管，率<br>兵出银山道，以栗婆准等为乡导。初，焉耆所都周三十里，四面大山，海水缭其<br>外，故恃不为虞。孝恪倍道绝水，夜傅堞，迟曙噪而登，鼓角轰哄，唐兵纵，国<br>人扰败，斩千馀级，执突骑支，更以栗婆准摄国事。始，帝语近臣曰：“孝恪以<br>八月十一日诣焉耆，阅二旬可至，当以二十二日破之，使者今至矣！”俄而遽人<br>以捷布闻。囚突骑支及妻子送洛阳，有诏赦罪。<br>屈利啜以兵救焉耆，而孝恪还三日矣。屈利啜囚栗婆准，更使吐屯摄王，遣<br>使以告。帝曰：“焉耆我所下，尔乃王之邪？”吐屯惧，不敢王。焉耆立栗婆准，<br>而从兄薛婆阿那支自为王，号瞎干，执栗婆准献龟兹，杀之。阿史那社尔讨龟兹，<br>阿那支奔之，壁东境抗王师，为社尔所禽，数其罪，斩以徇。立突骑支弟婆伽利<br>为王，以其地为焉耆都督府。<br>婆伽利死，国人请还前王突骑支，高宗许之，拜左卫大将军，归国。死，龙<br>嫩突立。武后长安时，以其国小人寡，过使客不堪其劳，诏四镇经略使禁止傔<br>使私马、无品者肉食。开元七年，龙嫩突死，焉吐拂延立。于是十姓可汗请居碎<br>叶，安西节度使汤嘉惠表以焉耆备四镇。诏焉耆、龟兹、疏勒、于阗征西域贾，<br>各食其征，由北道者轮台征之。讫天宝常朝贺。<br>龟兹，一曰丘兹，一曰屈兹，东距京师七千里而赢，自焉耆西南步二百里，<br>度小山，经大河二，又步七百里乃至。横千里，纵六百里。土宜麻、麦、粳稻、<br>蒲陶，出黄金。俗善歌乐，旁行书，贵浮图法。产子以木压首。俗断发齐顶，惟<br>君不翦发。姓白氏。居伊逻庐城，北倚河羯田山，亦曰白山，常有火。王以锦冒<br>顶，锦袍、宝带。岁朔，斗羊马橐它七日，观胜负以卜岁盈耗云。葱岭以东俗喜<br>淫，龟兹、于阗置女肆，征其钱。<br>高祖受禅，王苏伐勃駃遣使入朝。会死，子苏伐叠立，号时健莫贺俟利发。<br>贞观四年献马，太宗赐玺书，抚慰加等。后臣西突厥。郭孝恪伐焉耆，乃遣兵与<br>焉耆影援，自是不朝贡。<br>苏伐叠死，弟诃黎布失毕立。二十一年，两遣使朝贡，然帝怒其佐焉耆叛，<br>议讨之。是夜月食昴，诏曰：“月阴精，用刑兆也；星胡分，数且终。”乃以阿<br>史那社尔为昆丘道行军大总管，契苾何力副之，率安西都护郭孝恪、司农卿杨弘<br>礼、左武卫将军李海岸等发铁勒十三部兵十万讨之。社尔分五军掠其北，执焉耆<br>王阿那支。龟兹大恐，酋长皆弃城走。社尔次碛石，去王城三百里。先遣伊州刺<br>史韩威以千骑居前，右骁卫将军曹继叔次之。至多褐，与王遇，其将羯猎颠兵五<br>万合战。威伪北，王见威兵少，麾而进，威退与继叔合，还战，大破之，追奔八<br>十里。王婴城，社尔将围之，王引突骑西走，城遂拔，孝恪居守。沙州刺史苏海<br>政、行军长史薛万备以精骑穷蹑六百里。王计穷，保拨换城，社尔围之。阅月，<br>执王及羯猎颠。其相那利夜逸，以西突厥并国人万馀来战，孝恪及子死之。王师<br>扰，仓部郎中崔义起募兵战城中，继叔、威助击之，斩首三千级。那利败，裒亡<br>散复振，还袭王师，继叔乘之，斩八千级。那利走，或执以诣军。社尔凡破五大<br>城，男女数万，遣使者谕降小城七百余，西域震惧，西突厥、安两国归军饷焉。<br>社尔立王弟叶护王其国，勒石纪功。<br>书闻，帝喜，见群臣从容曰：“夫乐有几，朕尝言之：土城竹马，童儿乐也；<br>饬金翠罗纨，妇人乐也；贸迁有无，商贾乐也；高官厚秩，士大夫乐也；战无前<br>敌，将帅乐也；四海宁一，帝王乐也。朕今乐矣！”遂遍觞之。初，孝恪之击焉<br>耆也，龟兹有浮屠善数，叹曰：“唐家终有西域，不数年吾国亦亡。”社尔执诃<br>黎布失毕、那利、羯猎颠献太庙，帝受俘紫微殿。帝责谓，君臣皆顿首伏。诏赦<br>罪，改馆鸿胪寺，拜布失毕左武卫中朗将。始徙安西都护于其都，统于阗、碎叶、<br>疏勒，号“四镇。”<br>高宗复封诃黎布失毕为龟兹王，与那利、羯猎颠还国。久之，王来朝。那利<br>烝其妻阿史那，王不能禁，左右请杀之，由是更猜忌。使者言状，帝并召至京师，<br>囚那利，护遣王还。羯猎颠拒不内，遣使降贺鲁，王不敢进，悒悒死。诏左屯卫<br>大将军杨胄发兵禽羯猎颠，穷诛部党，以其地为龟兹都督府，更立子素稽为王，<br>授右骁卫大将军，为都督。是岁，徙安西都护府于其国，以故安西为西州都督府，<br>即拜左骁卫大将军兼安西都护曲智湛为都督。西域平。帝遣使者分行诸国风俗物<br>产，诏许敬宗与史官撰《西域图志》。<br>上元中，素稽献银颇罗、名马。天授三年，王延田跌来朝。始，仪凤时，吐<br>蕃攻焉耆以西，四镇皆没。长寿元年，武威道总管王孝杰破吐蕃，复四镇地，置<br>安西都护府于龟兹，以兵三万镇守。于是沙碛荒绝，民供赀粮苦甚，议者请弃之，<br>武后不听。都护以政勣称华狄者，田扬名、郭元振、张孝嵩、杜暹云。开元七年，<br>王白莫苾死，子多币立，改名孝节。十八年，遣弟孝义来朝。<br>自龟兹赢六百里，窬小沙碛，有跋禄迦，小国也，一曰亟墨，即汉姑墨国，<br>横六百里，纵三百里。风俗文字与龟兹同，言语少异。出细毡褐。西三百里度石<br>碛至凌山，葱岭北原也，水东流，春夏山谷积雪。西北五百里至素叶水城，比国<br>商胡杂居。素叶以西数十城，皆立君长，役頟属突厥。自素叶水城至羯霜那国，<br>衣毡褐皮氎，以缯缭。素叶城西四百里至千泉，地赢二百里，南雪山，三垂平陆，<br>多泉池，因名之，突厥可汗岁避暑其中。群鹿饰铃鹌，可狎也。西赢百里至呾<br>逻私城，亦比国商胡杂居。有小城，三百，本华人，为突厥所掠，群保此，尚华<br>语。西南赢二百里至白水城，原隰膏腴。南五十里有笯赤建国，广千里，地<br>沃宜稼，多蒲陶。又二百里即石国。<br>疏勒，一曰佉沙，环五千里，距京师九千里而赢。多沙碛，少壤土。俗尚<br>诡诈，生子亦夹头取褊，其人文身碧瞳。王姓裴氏，自号“阿摩支”，居迦师城，<br>突厥以女妻之。胜兵二千人。俗祠祅神。<br>贞观九年，遣使者献名马，又四年，与朱俱波、甘棠贡方物。太宗谓房玄龄<br>等曰：“曩之一天下，克胜四夷，惟秦皇、汉武耳。朕提三尺剑定四海，远夷率<br>服，不减二君者。然彼末路不自保，公等宜相辅弼，毋进谀言，置朕于危亡也。”<br>仪凤时，吐蕃破其国。开元十六年，始遣大理正乔梦松摄鸿胪少卿，册其君安定<br>为疏勒王。天宝十二载，首领裴国良来朝，授折冲都尉，赐紫袍、金鱼。<br>朱俱波亦名朱俱槃，汉子合国也。并有西夜、蒲犁、依耐、得若四种地，直<br>于阗西千里，葱岭北三百里，西距喝盘陀，北九百里属疏勒，南三千里女国也。<br>胜兵二千人。尚浮屠法，文字同婆罗门。<br>甘棠，在海南，昆仑人也。<br>喝盘陀，或曰汉陀，曰渴馆檀，亦谓渴罗陀，由疏勒西南入剑末谷、不忍领<br>六百里，其国也。距瓜州四千五百里，直朱俱波西，南距悬度山，北抵疏勒，西<br>护密，西北判汗国也。治葱岭中，都城负徙多河。胜兵千人。其王本疏勒人，世<br>相承为之。西南即头痛山也。葱岭俗号极嶷山，环其国。人劲悍，貌、言如于阗。<br>其法，杀人剽劫者死，馀得赎。赋必输服饰，王坐人床。后魏太延中，始通中国。<br>贞观九年，遣使者来朝。开元中破平其国，置葱岭守捉，安西极边戍也。<br>于阗，或曰瞿萨旦那，亦曰涣那，曰屈丹，北狄曰于遁，诸胡曰豁旦。距京<br>师九千七百里，瓜州赢四千里，并有汉戎庐、杆弥、渠勒、皮山五国故地。其居<br>曰西山城，胜兵四千人。有玉河，国人夜视月光盛处必得美玉。王居绘室。俗机<br>巧，言迂大，喜事祅神、浮屠法，然貌恭谨，相见皆跪。以木为笔，玉为印，凡<br>得问遗书，戴于首乃发之。自汉武帝以来，中国诏书符节，其王传以相授。人喜<br>歌舞，工纺勣。西有沙碛，鼠大如猬，色类金，出入群鼠为从。初无桑蚕，丐邻<br>国，不肯出，其王即求婚，许之。将迎，乃告曰：“国无帛，可持蚕自为衣。”<br>女闻，置蚕帽絮中，关守不敢验，自是始有蚕。女刻石约无杀蚕，蛾飞尽得治茧。<br>王姓尉迟氏，名屋密，本臣突厥，贞观六年，遣使者入献。后三年，遣子入<br>侍。阿史那社尔之平龟兹也，其王伏阇信大惧，使子献橐它三百。长史薛万备谓<br>社尔曰：“公破龟兹，西域皆震恐，愿假轻骑羁于阗王献京师。”社尔许之。至<br>于阗，陈唐威灵，劝入见天子，伏阇信乃随使者来。会高宗立，授右卫大将军，<br>子叶护玷为右骁卫将军，赐袍带，布帛六千段，第一区，留数月遣之，请以子弟<br>宿卫。上元初，身率子弟酋领七十人来朝。击吐蕃有功，帝以其地为毗沙都督府，<br>析十州，授伏阇雄都督。死，武后立其子璥。开元时献马、驼、豽。璥<br>死，复立尉迟伏师战为王。死，伏阇达嗣，并册其妻执失为妃。死，尉迟圭嗣，<br>妻马为妃。圭死，子胜立。至德初，以兵赴难，因请留宿卫。乾元三年，以其弟<br>左监门卫率叶护曜为大仆员外卿、同四镇节度副使，权知本国事。胜自有传。<br>于阗东三百里有建德力河，七百里有精绝国；河之东有汗弥，居达德力城，<br>亦曰拘弥城，即宁弥故城。皆小国也。<br>初，德宗即位，遣内给事朱如玉之安西，求玉于于阗，得圭一，珂佩五，枕<br>一，带胯三百，簪四十，奁三十，钏十，杵三，瑟瑟百斤，并它宝等。及还，诈<br>言假道回纥为所夺。久之事泄，得所市，流死恩州。<br>天竺国，汉身毒国也，或曰摩伽陀，曰婆罗门。去京师九千六百里，都护治<br>所二千八百里。居葱岭南，幅圆三万里，分东、西、南、北、中五天竺，皆城邑<br>数百。南天竺濒海，出师子、豹、犭军、橐它、犀、象、火齐、琅墯、石蜜、黑<br>盐。北天竺距雪山，圜抱如璧，南有谷，通为国门。东天竺际海，与扶南、林<br>邑接。西天竺与罽宾、波斯接。中天竺在四天竺之会，都城曰茶镈和罗城，滨迦<br>毗黎河。有别城数百，皆置长；别国数十，置王。曰舍卫；曰迦没路，开户皆东<br>向；曰迦尸，或曰波罗奈，亦曰波罗那斯。其畜有稍割牛，黑色，角细，长四尺<br>许，十日一割，不然困且死。人饮其血，或曰寿五百岁，牛寿如之。<br>中天竺王姓乞利咥氏，亦曰刹利，世有其国，不篡杀。土溽热，稻岁四熟。<br>禾之长者没橐它。以贝齿为货。有金刚、旃檀、郁金，与大秦、扶南、交趾相贸<br>易。人富乐，无簿籍，耕王地者乃输税。以舐足摩踵为致礼。家有奇乐倡伎。王<br>大臣皆服锦罽，为螺髻于顶，馀发翦使卷。男子穿耳垂当，或悬金，耳缓者为上<br>类；徒跣，衣重白。妇人项节金、银、珠缨络，死者燔骸取灰，建窣堵，或委野<br>中及河，饵鸟兽鱼鳖，无丧纪。谋反者幽杀之；小罪赎钱；不孝者断手足，劓耳<br>鼻，徙于边。有文字，善步历，学《悉昙章》，妄曰梵天法。书贝多叶以记事。<br>尚浮图法，不杀生饮酒，国中处处指曰佛故迹也。信盟誓，传禁咒，能致龙起云<br>雨。<br>隋炀帝时，遣裴矩通西域诸国，独天竺、拂菻不至为恨。武德中，国大乱，<br>王尸罗逸多勒兵战无前，象不弛鞍，士不释甲，因讨四天竺，皆北面臣之。会唐<br>浮屠玄奘至其国，尸罗逸多召见曰：“而国有圣人出，作《秦王破阵乐》，试为<br>我言其为人。”玄奘粗言太宗神武，平祸乱，四夷宾服状。王喜，曰：“我当东<br>面朝之。”贞观十五年，自称摩伽陀王，遣使者上书。帝命云骑尉梁怀璥持节<br>尉抚，尸罗逸多惊问国人：“自古亦有摩诃震旦使者至吾国乎？”皆曰：“无有。”<br>戎言中国为摩诃震旦。乃出迎，膜拜受诏书，戴之顶，复遣使者随入朝。诏卫<br>尉丞李义表报之，大臣郊迎，倾都邑纵观，道上焚香，尸罗逸多率群臣东面受诏<br>书，复献火珠、郁金、菩提树。<br>二十二年，遣右卫率府长史王玄策使其国，以蒋师仁为副；未至，尸罗逸多<br>死，国人乱，其臣那伏帝阿罗那顺自立，发兵拒玄策。时从骑才数十，战不胜，<br>皆没，遂剽诸国贡物。玄策挺身奔吐蕃西鄙，檄召邻国兵。吐蕃以兵千人来，泥<br>婆罗以七千骑来，玄策部分进战茶镈和罗城，三日破之，斩首三千级，溺水死万<br>人。阿罗那顺委国走，合散兵复阵，师仁禽之，俘斩千计。馀众奉王妻息阻乾陀<br>卫江，师仁击之，大溃，获其妃、王子，虏男女万二千人，杂畜三万，降城邑五<br>百八十所。东天竺王尸鸠摩送牛马三万馈军，及弓、刀、宝缨络。迦没路国献异<br>物，并上地图，请老子象。玄策执阿罗那顺献阙下。有司告宗庙，帝曰：“夫人<br>耳目玩声色，口鼻耽臭味，此败德之原也。婆罗门不劫吾使者，宁至俘虏邪？”<br>擢玄策朝散大夫。<br>得方士那逻迩娑婆寐，自言寿二百岁，有不死术，帝改馆使治丹，命兵部尚<br>书崔敦礼护视。使者驰天下，采怪药异石，又使者走婆罗门诸国。所谓畔茶法水<br>者，出石臼中，有石象人守之，水有七种色，或热或冷，能销草木金铁，人手入<br>辄烂，以橐它髑髅转注瓠中。有树名咀赖罗，叶如梨，生穷山崖腹，前有巨虺守<br>穴，不可到，欲取叶者，以方镞矢射枝则落，为群鸟衔去，则又射，乃得之。其<br>诡谲类如此。后术不验，有诏听还，不能去，死长安。高宗时，庐伽逸多者，东<br>天竺乌茶人，亦以术进，拜怀化大将军。<br>乾封三年，五天竺皆来朝。开元时，中天竺遣使者三至；南天竺一，献五色<br>能言鸟，乞师讨大食、吐蕃，丐名其军。玄宗诏赐怀德军。使者曰：“蕃夷惟以<br>袍带为宠。”帝以锦袍、金革带、鱼袋并七事赐之；北天竺一来朝。<br>摩揭它，一曰摩伽陀，本中天竺属国。环五千里，土沃宜稼穑，有异稻巨粒，<br>号供大人米。王居拘阇揭罗布罗城，或曰俱苏摩补罗，曰波吒厘子城，北濒殑<br>伽河。贞观二十一年，始遣使者自通于天子，献波罗树，树类白杨。太宗遣使取<br>熬糖法，即诏扬州上诸蔗，拃沈如其剂，色味愈西域远甚。高宗又遣王玄策至<br>其国摩诃菩提祠立碑焉。后德宗自制钟铭，赐那烂陀祠。<br>又有那揭者，亦属国也，贞观二十年，遣使者贡方物。<br>乌茶者，一曰乌伏那，亦曰乌苌，直天竺南，地广五千里，东距勃律六百里，<br>西罽宾四百里。山谷相属，产金、铁、蒲陶、郁金。稻岁熟。人柔诈，善禁架术。<br>国无杀刑，抵死者放之穷山。罪有疑，饮以药，视溲清浊而决轻重。有五城，王<br>居术瞢蘖利城，一曰瞢揭厘城，东北有达丽罗川，即乌苌旧地。贞观十六年，其<br>王达摩因陀诃斯遣使者献龙脑香，玺书优答。大食与乌苌东鄙接，开元中数诱之，<br>其王与骨咄、俱位二王不肯臣，玄宗命使者册为王。<br>章求拔国，或曰章揭拔，本西羌种。居悉立西南四山中，后徙山西，与东天<br>竺接。衣服略相类，因附之。地袤八九百里，胜兵二千人。无城郭，好钞暴，商<br>旅患之。贞观二十年，其王罗利多菩伽因悉立国遣使者入朝。玄策之讨中天竺，<br>发兵来赴，有功，由是职贡不绝。<br>悉立当吐蕃西南，户五万，城邑多旁涧溪。男子缯束头，衣毡褐。妇人辫发，<br>短裙。昏姻不以财聘。其谷宜粳稻、麦、豆。死者葬于野，不封树，丧制为黑衣，<br>满年而除。刑有刖、劓。常羁属吐蕃。<br>罽宾，隋漕国也，居葱岭南，距京师万二千里而赢，南距舍卫三千里。王居<br>脩鲜城，常役属大月氏。地暑湿，人乘象，俗治浮屠法。<br>武德二年，遣使贡宝带、金锁、水精盏、颇黎状若酸枣。贞观中献名马。太<br>宗诏大臣曰：“朕始即位，或言天子欲耀兵，振伏四夷，惟魏徵劝我脩文德，安<br>中夏；中夏安，远人伏矣。今天下大安，四夷君长皆来献，此徵力也。”遣果毅<br>何处罗拔等厚赍赐其国，并抚尉天竺。处罗拔至罽宾，王东向稽首再拜，仍遣人<br>导护使者至天竺。十六年，献褥特鼠，喙尖尾赤，能食蛇，螫者嗅且尿，疮即愈。<br>国人共传王始祖曰馨孽，至曷撷支传十二世。显庆三年，以其地为脩鲜都督<br>府。龙朔初，拜其王脩鲜等十一州诸军事、脩鲜都督。开元七年，遣使献天文及<br>秘方奇药，天子册其王为葛逻达支特勒。后乌散特勒洒年老，请以子拂菻罽婆嗣，<br>听之。天宝四载，册其子勃匐准为袭罽宾及乌苌国王。乾元初使者朝贡。<br><hr>
