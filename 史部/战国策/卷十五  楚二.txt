<h4>《史部·战国策·卷十五  楚二》<b class="x">作者：刘向</b></h4>
<br>○魏相翟强死<br>魏相翟强死。为甘茂谓楚王曰：“魏之几相者，公子劲也。劲也相魏，魏、<br>秦之交必善。秦、魏之交完，则楚轻矣。故王不如与齐约，相甘茂于魏。齐王好<br>高人以名，今为其行人，请魏之相，齐必喜。魏氏不听，交恶于齐；齐、魏之交<br>恶，必争事楚。魏氏听，甘茂与樗里疾贸首之仇也，而魏、秦之交必恶，又交重<br>楚也。”<br>○齐秦月攻楚<br>齐、秦约攻楚，楚令景翠以六城赂齐，太子为质。昭雎谓景翠曰：“秦恐，<br>且因景鲤、苏厉而效地于楚。公出地以取齐，鲤与厉且以收地取秦，公事必败。<br>公不如令王重赂景鲤、苏厉使入秦，秦恐，必不求地而合于楚。若齐不求，是公<br>与约也。”<br>○术视伐楚<br>术视伐楚，楚令昭鼠以十万军汉中。昭雎胜秦于重丘，苏厉谓宛公昭鼠曰：<br>“王欲昭雎之乘秦也，必分公之兵以益之。秦知公兵之分也，必出汉中。请为公<br>令辛戎谓王曰‘秦兵且出汉中’。则公之兵全矣。”<br>○四国伐楚<br>四国伐楚，楚令昭雎将以距秦。楚王欲击秦，昭侯不欲。桓臧为昭雎谓楚王<br>曰：“雎战胜，三国恶楚之强也，恐秦之变而听楚也，必深攻楚以劲秦。秦王怒<br>于战不胜，必悉起而击楚，是王与秦相罢，而以利三国也。战不胜秦，秦进兵而<br>攻。不如益昭雎之兵，令之示秦必战。秦王恶与楚相弊而令天下，秦可以少割而<br>收害也。秦、楚之合，而燕、赵、魏不敢不听，三国可定也。”<br>○楚怀王拘张仪<br>楚怀王拘张仪，将欲杀之。靳尚为仪谓楚王曰：“拘张仪，秦王必怒；天下<br>见楚之无秦也，楚必轻矣。”又谓王之幸夫人郑袖曰：“子亦自知且贱于王乎？”<br>郑袖曰：“何也？”尚曰：“张仪者，秦王之忠信有功臣也。今楚拘之，秦王欲<br>出之。秦王有爱女而美，又简择宫中佳玩丽好玩习音者，以欢从之；资之金玉宝<br>器奉以上庸六县为汤沐邑，欲因张仪内之楚王，楚王必爱。秦女依强秦以为重，<br>挟宝地以为资，势为王妻以临于。楚王惑于虞乐，必厚尊敬亲爱之而忘子，子益<br>贱而日疏矣。”郑袖曰：“愿委之于公，为之奈何？”曰：“子何不急言王，出<br>张子。张子得出，德子无已时，秦女必不来，而秦必重子。子内擅楚之贵，外结<br>秦之交，畜张子以为用，子之子孙必为楚太子矣，此非布衣之利也。”郑袖遽说<br>楚王出张子。<br>○楚王将出张子<br>楚王将出张子，恐其败己也。靳尚谓楚王曰：“臣请随之，仪事王不善，臣<br>请杀之。”<br>楚小臣，靳尚之仇也，谓张旄曰：“以张仪之知，而有秦、楚之用，君必穷<br>矣。君不如使人微要靳尚而刺之，楚王必大怒仪也。彼仪穷，则子重矣。楚、秦<br>相难，则魏无患矣。”<br>张旄果令人要靳尚刺之。楚王大怒秦，构兵而战。秦、楚争事魏，张旄果大<br>重。<br>○秦败楚汉中<br>秦败楚汉中。楚王入秦，秦王留之。游腾为楚谓秦王曰：“王挟楚王而与天<br>下攻楚，则伤行矣；不与天下共攻之，则失利矣。王不如与之盟而归之。楚王畏，<br>必不敢倍盟；王因与三国攻之，义也。”<br>○楚襄王为太子之时<br>楚襄王为太子之时，质于齐。怀王薨，太子辞于齐王而归。齐王隘之：“予<br>我东地五百里，乃归子；子不予我，不得归。”太子曰：“臣有傅，请追而问傅。”<br>傅慎子曰：“献之。地所以为身也，爱地不送死父，不义。臣故曰献之便。”太<br>子入，致命齐王曰：“敬献地五百里。”齐王归楚太子。<br>太子归，即位为王。齐使车五十乘，来取东地于楚。楚王告慎子曰：“齐使<br>来求东地，为之奈何？”慎子曰：“王明日朝群臣，皆令献其计。”<br>上柱国子良入见。王曰：“寡人之得求反，王坟墓，复群臣，归社稷也，以<br>东地五百里许齐。齐令使来求地，为之奈何？”子良曰：“王不可不与也。王身<br>出玉声，许强万乘之齐而不与，则不信，后不可以约结诸侯。请与而复攻之。与<br>之，信；攻之，武。臣故曰‘与之’。”<br>子良出，昭常入见。王曰：“齐使来求东地五百里，为之奈何？”昭常曰：<br>“不可与也。万乘者，以地大为万乘。今去东地五百里，是去战国之半也，有万<br>乘之号，而无千乘之用也，不可。臣故曰‘勿与’。常请守之。”<br>昭常出，景鲤入见。王曰：“齐使来求东地五百里，为之奈何？”景鲤曰：<br>“不可与也。虽然，楚不能独守。王身出玉声，许万乘之强齐也而不与，负不义<br>于天下。楚亦不能独守，臣请西索救于秦。”<br>景鲤出，慎子入。王以三大夫计告慎子曰：“子良见寡人曰：‘不可不与也，<br>与而复攻之’。常见寡人曰：‘不可与也，常请守之。’鲤见寡人曰：“不可与<br>也，虽然，楚不能独守也，臣请索救于秦。’寡人谁用于三子之计？”慎子对曰：<br>“王皆用之。”王怫然作色，曰：“何谓也？”慎子曰：“臣请效其说，而王且<br>见其诚然也：王发上柱国子良车五十乘，而北献地五百里于齐；发子良之明日，<br>遣昭常为大司马，令往守东地；遣昭常之明日，遣景鲤车五十乘，西索救于秦。”<br>王曰：“善。”乃遣子良北献地于齐；遣子良之明日，立昭常为大司马，使守东<br>地；又遣景鲤西索救于秦。<br>子良至齐，齐使人以甲受东地。昭常应齐使曰：“我典主东地，且与死生，<br>悉五尺至六十，三十馀万，弊甲钝兵，愿承下尘。”齐王谓子良曰：“大夫来献<br>地，今常守之何如？”子良曰：“臣身受命弊邑之王，是常矫也，王攻之。”齐<br>王大兴兵攻东地，伐昭常。未涉疆，秦以五十万临齐右壤，曰：“夫隘楚太子弗<br>出，不仁；又欲夺之东地五百里，不义。其缩甲则可，不然，则愿待战。”<br>齐王恐焉。乃请子良南道楚，西使秦，解齐患。士卒不用，东地复全。<br>○女阿谓苏子<br>女阿谓苏子曰：“秦栖楚王，危太子者公也。今楚王归，太子南，公必危。<br>公不如令人谓太子曰。’苏子知太子之怨己也，必且务不利太子。太子不如善苏<br>子，苏子必且为太子入矣’。”苏子乃令人谓太子。太子复请善于苏子。<br><hr>
