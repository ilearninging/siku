<h4>《史部·战国策·卷十三  齐六》<b class="x">作者：刘向</b></h4>
<br>○齐负郭之民有孤狐咺者<br>齐负郭之民有孤狐咺者，正议，闵王斮之檀衢，百姓不附；齐孙室子陈举<br>直言，杀之东闾，宗族离心；司马穰苴为政者也，杀之，大臣不亲。以故燕举兵，<br>使昌国君将而击之。齐使向子将而应之。齐军破，向子以舆一乘亡。达子收馀卒，<br>复振，与燕战，求所以偿者，闵王不肯与，军破走。<br>王奔莒，淖齿数之曰：“夫千乘、博昌之间方数百里，雨血沾衣，王知之乎？”<br>王曰：“不知。”“嬴、博之间地坼至泉，王知之乎？”王曰：“不知。”“人<br>有当阙而哭者，求之则不得，去之则闻其声，王知之乎？”王曰：“不知。”淖<br>齿曰：“天雨血沾衣者，天以告也；地坼至泉者，地以告也；人有当阙而哭者，<br>人以告也。天地人皆以告矣而王不知戒焉，何得无诛乎？”于是杀闵王于鼓里。<br>太子乃解衣免服，逃太史之家，为溉园。君王后太史氏女知其贵人，善事之。<br>田单以即墨之城破亡馀卒，破燕兵，绐骑劫，遂以复齐，遽迎太子于莒，立之以<br>为王。襄王即位，君王后以为后，生齐王建。<br>○王孙贾年十五事闵王<br>王孙贾年十五，事闵王。王出走，失王之处。其母曰：“女朝出而晚来，则<br>吾倚门而望；女暮出而不还，则吾倚闾而望。女今事王，王出走，女不知其处，<br>女尚何归？”<br>王孙贾乃入市中曰：“淖齿乱七国，杀闵王，欲与我诛者袒右！”市人从者<br>四百人，与之诛淖齿，刺而杀之。<br>○燕攻齐取七十余城<br>燕攻齐，取七十馀城，唯莒、即墨不下。齐田单以即墨破燕，杀骑劫。<br>初，燕将攻下聊城，入或谗之。燕将惧诛，遂保守聊城，不敢归。田单攻之<br>岁馀，士卒多死，而聊城不下。<br>鲁连乃书，约之矢，以射城中，遗燕将曰：“吾闻之，智者不倍时而弃利，<br>勇士不怯死而灭名，忠臣不先身而后君。今公行一朝之忿，不顾燕王之无臣，非<br>忠也；杀身亡聊城，而威不信于齐，非勇也；功废名灭，后世无称，非知也。故<br>知者不再计，勇士不怯死。今死、生、荣、辱，尊、卑、贵、贱，此其一时也。<br>愿公之详计而无与俗同也。<br>“且楚攻南阳，魏攻平陆，齐无南面之心；以为亡南阳之害，不若得济北之<br>利，故定计而坚守之。今秦人下兵，魏不敢东面，横秦之势合，则楚国之形危。<br>且弃南阳，断右壤，存济北，计必为之。今楚、魏交退，燕救不至，齐无天下之<br>规，与聊城共据，期年之弊，即臣见公之不能得也。齐必决之于聊城，公无再计。<br>彼燕国大乱，君臣过计，上下迷惑。栗腹以百万之众，五折于外，万乘之国，被<br>围于赵，壤削主困，为天下戮，公闻之乎？今燕王方寒心独立，大臣不足恃，国<br>弊祸多，民心无所归。今公又以弊聊之民，距全齐之兵，期年不解，是墨翟之守<br>也；食人炊骨，士无反北之心，是孙膑、吴起之兵也。能以见于天下矣！<br>“故为公计者，不如罢兵休士，全车甲，归报燕王，燕王必喜，士民见公如<br>见父母，交游攘臂而议于世，功业可明矣。上辅孤主，以制群臣；下养百姓，以<br>资说士。矫国革俗，于天下功名可立也。意者，亦捐燕弃世，东游于齐乎？请裂<br>地定封，富比陶、卫，世世称孤寡，与齐久存，此亦一计也。二者显名厚实也，<br>愿公熟计而审处一也。<br>“且吾闻，效小节者不能行大威，恶小耻者不能立荣名。昔管仲射桓公中钩，<br>篡也，遗公子纠而不能死，怯也；束缚桎梏，辱身也。此三行者，乡里不通也，<br>世主不臣也。使管仲终穷抑幽囚而不出，惭耻而不见，穷年没寿，不免为辱人贱<br>行矣。然而管子并三行之过，据齐国之政，一匡天下，九合诸侯，为伍伯首，名<br>高天下，光照邻国。曹沫为鲁君将，三战三北，而丧地千里。使曹子之足不离陈，<br>计不顾后，出必死而不生，则不免为败军禽将。曹子以败军禽将，非勇也；功废<br>名灭，后世无称，非知也。故去三北之耻，退而与鲁君计也，曹子以为遭。齐桓<br>公有天下，朝诸侯，曹子以一剑之任，劫桓公于坛位之上，颜色不变，而辞气不<br>悖。三战之所丧，一朝而反之，天下震动，惊骇，威信吴、楚，传名后世。若此<br>二公者，非不能行小节死小耻也，以为杀身绝世，功名不立，非知也。故去忿恚<br>之心，而成终身之名，除感忿之耻，而立累世之功。故业与三王争流，名与天壤<br>相敝也。公其图之！”<br>燕将曰：“敬闻命矣！”因罢兵到读而去。故解齐国之围，救百姓之死，仲<br>连之说也。<br>○燕攻齐齐破<br>燕攻齐，齐破。闵王奔莒，淖齿杀闵王。田单守即墨之城，破燕兵，复齐墟。<br>襄王为太子徵。齐以破燕，田单之立疑，齐国之众皆以田单为自立也。襄王立，<br>田单相之。<br>过菑水，有老人涉菑而寒，出不能行，坐于沙中。田单见其寒，欲使后车分<br>衣，无可以分者，单解裘而衣之。襄王恶之，曰：“田单之施，将欲以取我国乎？<br>不早图，恐后之。”左右顾无人，岩下有贯珠者，襄王呼而问之曰：“女闻吾言<br>乎？”对曰：“闻之。”王曰：“女以为何若？”对曰：“王不如因以为己善。<br>王嘉单之善，下令曰：‘寡人忧民之饥也，单收而食之；寡人忧民之寒也，单解<br>裘而衣之；寡人忧劳百姓，而单亦忧之，称寡人之意。’单有是善，而王嘉之。<br>善单之善，亦王之善已。”王曰：“善。”乃赐单牛酒，嘉其行。<br>后数日，贯珠者复见王曰：“王至朝日，宜召田单而揖之于庭，口劳之。”<br>乃布令求百姓之饥寒者收谷之。乃使人听于闾里。闻丈夫之相与语，举曰：“田<br>单之爱人，嗟乃王之教泽也！”<br>○貂勃常恶田单<br>貂勃常恶田单曰：“安平君小人也。”安平君闻之，故为酒而召貂勃曰：<br>“单何以得罪于先生，故常见誉于朝？”貂勃曰：“跖之狗吠尧，非贵跖而贱尧<br>也，狗固吠非其主也。且今使公孙子贤而徐子不肖。然而使公孙子与徐子斗，徐<br>子之狗犹时攫公孙子之腓而噬之也。若乃得去不肖者而为贤者狗，岂特攫其腓而<br>噬之耳哉？”安平君曰：“敬闻命。”明日，任之于王。<br>王有所幸臣九人之属，欲伤安平君，相与语于王曰：“燕之伐齐之时，楚王<br>使将军将万人而佐齐。今国已定而社稷已安矣，何不使使者谢于楚王？”王曰：<br>“左右孰可？”九人之属曰：“貂勃可。”貂勃使楚，楚王受而觞之，数日不反。<br>九人之属相与语于王曰：“夫一人身而牵留万乘者，岂不以据势也哉？且安平君<br>之与王也，君臣无礼而上下无别。且其志欲为不善。内牧百姓，循抚其心，振穷<br>补不足，布德于民，外怀戎、翟，天下之贤士，阴结诸侯之雄俊豪英，其志欲有<br>为也，愿王之察之。”异日，而王曰：“召相单来。”田单免冠徒跣肉袒而进，<br>退而请死罪。五日，而王曰：“子无罪于寡人，子为子之臣礼，吾为吾之王礼而<br>已矣。”<br>貂勃从楚来，王赐诸前，酒酣，王曰：“召相田单而来。”貂勃避席稽首曰：<br>“王恶得此亡国之言乎？王上者孰与周文王？”王曰：“吾不若也。”貂勃曰：<br>“然，臣固知王不若也。下者孰与齐桓公？”王曰：“吾不若也。”貂勃曰：<br>“然，臣固知王不若也。然则周文王得吕尚以为太公，齐桓公得管夷吾以为仲父，<br>今王得安平君而独曰‘单’。且自天地之辟，民人之治，为人臣之功者，谁有厚<br>于安平君者哉？而王曰‘单’。恶得此亡国之言乎？且王不能守先王之社稷，燕<br>人兴师而袭齐墟，王走而之城阳之山中。安平君以惴惴之即墨──三里之城，五<br>里之郭──敝卒七千，禽其司马，而反千里之齐，安平君之功也。当是时也，阖<br>城阳而王城阳，天下莫之能止。然而计之于道，归之于义，以为不可，故为栈道<br>木阁，而迎王与后于城阳山中，王乃得反，子临百姓。今国已定，民已安矣，王<br>乃曰‘单’，且婴儿之计不为此。王不亟杀此九子者以谢安平君，不然，国危矣。”<br>王乃杀九子而逐其家，益封安平君以夜邑万户。<br>○田单将攻狄<br>田单将攻狄，往见鲁仲子，仲子曰：“将军攻狄，不能下也。”田单曰：<br>“臣以五里之城，七里之郭，破亡馀卒，破万乘之燕，复齐墟，攻狄而不下何也？”<br>上车弗谢而去。遂攻狄，三月而不克之也。<br>齐婴儿谣曰：“大冠若箕，脩剑拄颐，攻狄不能下，垒枯丘。”田单乃惧。<br>问鲁仲子曰：“先生谓单不能下狄，请闻其说。”鲁仲子曰：“将军之在即墨，<br>坐而织蕢，立则丈插，为士卒倡曰：‘可往矣，宗庙亡矣，云曰尚矣，归于何党<br>矣！’当此之时，将军有死之心，而士卒无生之气，闻若言，莫不挥泣奋臂而欲<br>战，此所以破燕也。当今将军，东有夜邑之奉，西有菑上之虞，黄金横带，而驰<br>乎淄、渑之间，有生之乐，无死之心，所以不胜者也。”田单曰：“单有心，先<br>生志之矣。”<br>明日，乃厉气循城，立于矢、石之所乃，援枹鼓之，狄人乃下。<br>○濮上之事<br>濮上之事，赘子死，章子走。盼子谓齐王曰：“不如易馀粮于宋，宋王必说。<br>梁氏不敢过宋伐齐。齐固弱，是以馀粮收宋也；齐国复强，虽复责之宋，可；不<br>偿，因以为辞而攻之，亦可。”<br>○齐闵王之遇杀<br>齐闵王之遇杀，其子法章变姓名，为莒太史家庸夫。太史敫女，奇法章之状<br>貌，以为非常人，怜而常窃衣食之，与私焉。莒中及齐亡臣相聚求闵王子，欲立<br>之。法章乃自言于莒，共立法章为襄王。襄王立，以太史氏女为王后，生子建。<br>太史敫曰：“女无谋而嫁者，非吾种也，污吾世矣。”终身不睹。君王后贤，不<br>以不睹之故失人子之礼也。<br>襄王卒，子建立为齐王。君王后事秦谨，与诸侯信，以故建立四十有馀年不<br>受兵。<br>秦始皇尝使使者遗君王后玉连环曰：“齐多知，而解此环不？”君王后以示<br>群臣，群臣不知解。君王后引椎椎破之，谢秦使曰：“谨以解矣。”<br>及君王后病且卒，诫建曰：“群臣之可用者某。”建曰：“请书之。”君王<br>后曰：“善。”取笔牍受言。君王后曰：“老妇已亡矣。”<br>君王后死后，后胜相齐，多受秦间金、玉，使宾客入秦，皆为变辞，劝王朝<br>秦，不修攻战之备。<br>○齐王建入朝于秦<br>齐王建入朝于秦，雍门司马前曰：“所为立王者为社稷耶？为王立王耶？”<br>王曰：“为社稷。”司马曰：“为社稷立王，王何以去社稷而入秦？”齐王还车<br>而反。<br>即墨大夫与雍门司马谏而听之，则以为可可为谋，即入见齐王曰：“齐地方<br>数千里，带甲数百万。夫三晋大夫皆不便秦，而在阿、鄄之间者百数，王收而与<br>之百万之众，使收三晋之故地，即临晋之关可以入矣；鄢郢大夫不欲为秦，而在<br>城南下者百数，王收而与之百万之师，使收楚故地，即武关可以入矣。如此，则<br>齐威可立，秦国可亡。夫舍南面之称制，乃西面而事秦，为大王不取也。”齐王<br>不听。<br>秦使陈驰诱齐王内之，约与五百里之地。齐王不听即墨大夫而听陈驰，遂入<br>秦，处之共松柏之间，饿而死。先是齐为之歌曰：“松邪！柏邪！住建共者客耶？”<br>○齐以淖君之乱<br>齐以淖君之乱秦。其后秦欲取齐，故使苏涓之楚，令任固之齐。<br>齐明谓楚王曰：“秦王欲楚不若其欲齐之甚也。其使涓来，以示齐之有楚，<br>以资固于齐。齐见楚，必受固。是王之听涓也，适为固驱以合齐、秦也。齐、秦<br>合，非楚之利也。且夫涓来之辞，必非固之所以之齐之辞也。王不如令人以涓来<br>之辞谩固于齐，齐、秦必不合。齐、秦不合，则王重矣。王欲收齐以攻秦，汉中<br>可得也。王即欲以秦攻齐，淮、泗之间亦可得也。”<br><hr>
