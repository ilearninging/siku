<h4>《史部·战国策·卷二十三  魏二》<b class="x">作者：刘向</b></h4>
<br>○犀首田盼欲得齐魏之兵以伐赵<br>犀首、田盼欲得齐、魏之兵以伐赵，梁君与田侯不欲。犀首曰：“请国出五<br>万人，不过五月而赵破。”田盼曰：“夫轻用其兵者，其国易危；易用其计者，<br>其身易穷。公今言破赵大易，恐有后咎。”犀首曰：“公之不慧也。夫二君者固<br>已不欲矣，今公又言有难以惧之，是赵不伐而二士之谋困也。且公直言易，而事<br>已去矣。夫难构而兵结，田侯、梁君见其危、又安敢释卒不我予乎？”田盼曰：<br>“善。”遂权两君听犀首。犀首、田盼遂得齐、魏之兵。兵未出境，梁君、田侯<br>恐其至而战败也，悉起兵从之，大败赵氏。<br>○犀首见梁君<br>犀首见梁君曰：“臣尽力竭知，欲以为王广土取尊名，田需从中败君，王又<br>听之，是臣终无成功也。需亡，臣将侍；需侍，臣请亡。”王曰：“需，寡人之<br>股掌之臣也。为子之不便也，杀之亡之，毋谓天下何，内之无若群臣何也！今吾<br>为子外之令毋敢入子之事。入子之事者，吾为子杀之亡之，胡如？”犀首许诺。<br>于是东见田婴，与之约结，召文子而相之魏，身相于韩。<br>○苏代为田需说魏王<br>苏代为田需说魏王曰：“臣请问文之为魏孰与其为齐也？”王曰：“不如其<br>为齐也。”“衍之为魏孰与其为韩也？”王曰：“不如其为韩也。”而苏代曰：<br>“衍将右韩而左魏，文将右齐而左魏。二人者将用王之国举事欲世，中道而不可，<br>王且无所闻之矣。王之国虽渗乐而从之可也。王不如舍需于侧，以稽二人者之所<br>为。二人者曰：‘需非吾人也，吾举事而不利于魏，需必挫我于王。’二人者必<br>不敢有外心矣。二人者之所为之，利于魏与不利于魏，王厝于侧以稽之，臣以为<br>身利而便于事。”王曰：“善。”果厝需于侧。<br>○史举非犀首于王<br>史举非犀首于王，犀首欲穷之，谓张仪曰：“请令王让先生以国，王为尧、<br>舜矣；而先生弗受，亦许由也。衍请因令王致万户邑于先生。”张仪说，因令史<br>举数见犀首。王闻之而弗任也，史举不辞而去。<br>○楚王攻梁南<br>楚王攻梁南，韩氏因围蔷。成恢为犀首谓韩王曰：“疾攻蔷，楚师心进矣。<br>魏不能支，交臂而听楚，韩氏必危，故王不如释蔷。魏无韩患，必与楚战，战而<br>不胜，大梁不能守，而又况存蔷乎？若战而胜，兵罢敝，大王之攻蔷易矣。<br>○魏惠王死<br>魏惠王死，葬有日矣。天大雨雪，至于牛目，坏城郭，且为栈道而葬。群臣<br>多谏太子者，曰：“雪甚如此而丧行，民必甚病之。官费又恐不给，请弛期更日。”<br>太子曰：“为人子而以民劳与官费用之故，而不行先生之丧，不义也。子勿复言。”<br>群臣皆不敢言，而以告犀首。犀首曰：“吾未有以言之也，是其唯惠公乎！请告<br>惠公。”<br>惠公曰：“诺。”驾而见太子曰：“葬有日矣。”太子曰：“然。”惠公曰：<br>“昔王季历葬于楚山之尾，{亦水}水啮其墓，见棺之前和。文王曰：‘嘻！先君<br>必欲一见群臣百姓也夫，故使{亦水}水见之。’于是出而为之张于朝，百姓皆见<br>之，三日而后更葬。此文王之义也。今葬有日矣，而雪甚，及牛目，难以行，太<br>子为及日之故，得毋嫌于欲亟葬乎？愿太子更日。先王必欲少留而扶社稷、安黔<br>首也，故使雪甚。因弛期而更为日，此文王之义也。若此而弗为，意者羞法文王<br>乎？”太子曰：“甚善。敬弛期，更择日。”<br>惠子非徒行其说也，又令魏太子未葬其先王而因又说文王之义。说文王之义<br>以示天下，岂小功也哉！<br>○五国伐秦无功而还<br>五国伐秦，无功而还。其后齐欲伐宋，而秦禁之。齐令宋郭之秦，请合而以<br>伐宋，秦王许之。魏王畏齐、秦之合也，欲讲于秦。<br>谓魏王曰：“秦王谓宋郭曰：‘分宋之城，服宋之强者，六国也。乘宋之敝<br>而与王争得者，楚、魏也。请为王毋禁楚之伐魏也，而王独举宋。王之伐宋也，<br>请刚柔而皆用之。如宋者，欺之不为逆者，杀之不为雠者也。王无与之讲以取埊，<br>既已得埊矣，又以力攻之，期于啗宋而已矣。’<br>“臣闻此言而窃为王悲，秦必且用此于王矣，又必且曰王以求埊，既已得埊，<br>又且以力攻王。又必谓王曰使王，轻齐，齐、魏之交已丑，又且收齐以更索于王。<br>秦尝用此于楚矣，又尝用此于韩矣，愿王之深计之也。秦善魏不可知也已。故为<br>王计，太上伐秦，其次宾秦，其次坚约而详讲，与国无相离也。秦、齐合，国不<br>可为也已。王其听臣也，必无与讲。<br>“秦权重，魏魏再明孰，是故又为足下伤秦者，不敢显也。天下可令伐秦，<br>则阴劝而弗敢图也。见天下之伤秦也，则先鬻与国而以自解也。天下可令宾秦，<br>则为劫于与国而不得已者。天下不可，则先去，而以秦为上交以自重也。如是人<br>者，鬻王以为资者也，而焉能免国于患？免国于患者，必穷三节而行其上。上不<br>可则行其中，中不可则行其下，下不可则明不与秦而生以残秦，使秦皆无百怨百<br>利，唯已之曾安。令足下鬻之以合于秦，是免国于患者之计也，臣何足以当之？<br>虽然，愿足下之论臣之计也。<br>“燕，齐雠国也，秦兄弟之交也。合雠国以伐婚姻，臣为之苦矣。黄帝战于<br>涿鹿之野，而西戎之兵不至；禹攻三苗，而东夷之民不起。以燕伐秦，黄帝之所<br>难也，而臣以致燕甲而起齐兵矣。<br>“臣又便事三晋之吏，奉阳君、孟尝君、韩呡、周最、周、韩馀徒从而下<br>之，恐其伐秦之疑也，又身自丑于秦。扮之请焚天下之秦符者，臣也；次传焚符<br>之约者，臣也；欲使五国约闭秦关者，臣也。奉阳君、韩余为既和矣，苏修、朱<br>婴既皆阴在邯郸，臣又说齐王而往败之。天下共讲，因使苏修游天下之语，而以<br>齐为上交，兵请伐魏，臣又争之以死，而果西因苏修重报。臣非不知秦权之重也，<br>然而所以为之者，为足下也。”<br>○魏文子田需周宵相善<br>魏文子、田需、周宵相善，欲罪犀首。犀首患之，谓魏王曰：“今所患者，<br>齐也。婴子言行于齐王，王欲得齐，则是不召文子而相之？彼必务以齐事王。”<br>王曰：“善。”因召文子而相之。犀首以倍田需、周宵。<br>○魏王令惠施之楚<br>魏王令惠施之楚，令犀首之齐。钧二子者，乘数钧，将测交也。楚王闻之施<br>因令人先之楚，言曰：“魏令犀受之齐，惠施之楚，钧二子者，将测交也。”楚<br>王闻之，因郊迎惠施。<br>○魏惠王起境内众<br>魏惠王起境内众，将太子申而攻齐。客谓公子理之传曰：“何不令公子泣王<br>太后，止太子之行？事成则树德，不成则为王矣。太子年少，不习于兵。田盼宿<br>将也，而孙子善用兵。战必不过，不胜必禽。公子争之于王，王听公子，公子不<br>封；不听公子，太子必败；败，公子必立；立，必为王也。”<br>○齐魏战于马陵<br>齐、魏战于马陵，齐大胜魏，杀太子申，覆十万之军。魏王召惠施而告之曰：<br>“夫齐，寡人之雠也，怨之至死不忘。国虽小，吾常欲悉骑兵而攻之，何如？”<br>对曰：“不可。臣闻之，王者得度而霸者知计。今王所以告臣者，疏于度而远于<br>计。王固先属怨于赵而后与齐战。今战不胜，国无守战之备，王又欲悉起而攻齐，<br>此非臣之所谓也。王若欲报齐乎，则不如因变服折节而朝齐，楚王必怒矣。王游<br>人而合其斗，则楚必伐齐。以休楚而伐罢齐，则必为楚禽矣。是王以楚毁齐也。”<br>魏王曰：“善。”乃使人报于齐，愿臣畜而朝。<br>田婴许诺。战张曰：“不可。战不胜魏，而得朝礼，与魏和而下楚，此可以<br>大胜也。今战胜魏，覆十万之军，而禽太子申；臣万乘之魏，而卑秦、楚，此其<br>暴于戾定矣，且楚王之为人也，好用兵而甚务名，终为齐患者，比楚也。”田婴<br>不听，遂内魏王，而与之并朝齐侯再三。赵氏丑之。楚王怒，自将而伐齐，赵应<br>之，大败齐于徐州。<br>○惠施为韩魏交<br>惠施为韩、魏交，令太子鸣为质于齐。王欲见之，朱仓谓王曰：“何不称病？<br>臣请说婴子曰：‘魏王之年长矣，今有疾，公不如归太子以德之。不然，公子高<br>在楚，楚将内而立之，是齐抱空质行不义也。’”<br>○田需贵于魏王<br>田需贵于魏王，惠子曰：“子必善左右。今夫杨，横树之则生，倒树之则生，<br>折而树之又生。然使十人树杨，一人拔之，则无生杨矣。故以十人之众，树易生<br>之物，然而不胜一人者，何也？树之难而去之易也。今子虽自树于王，而欲去子<br>者众，则子必危矣。”<br>○田需死<br>田需死，昭鱼谓苏代曰：“田需死，吾恐张仪、薛公、犀首之有一人相魏者。”<br>代曰：“然则相者以谁而君便之也？”昭鱼曰：“吾欲太子之自相也。”代曰：<br>“请为君北见梁王，必相之矣。”昭鱼曰：“奈何？”代曰：“君其为梁王，代<br>请说君。”昭鱼曰：“奈何？”对曰：“代也从楚来，昭鱼甚忧。代曰：‘君何<br>忧？’曰：“田需死，吾恐张仪、薛公、犀首有一人相魏者。’代曰：‘勿忧也。<br>梁王，长主也，必不相张仪。张仪相魏，必右秦而左魏。薛公相魏，必右齐而左<br>魏。犀首相魏，必右韩而左魏。梁王，长主也，必不使相也。’代曰：‘莫如太<br>子之自相。是三人皆以太子为非固相也，皆将务以其国事魏，而欲丞相之玺。以<br>魏之强，而持三万乘之国辅之，魏必安矣。故曰，不如太子之自相也。’”遂北<br>见梁王，以此语告之，太子果自相。<br>○秦召魏相信安君<br>秦召魏相信安君，信安君不欲往。苏代为说秦王曰：“臣闻之，忠不必当，<br>当必不忠。今臣愿大王陈臣之愚意，恐其不忠于下吏，自使有要领之罪，愿大王<br>察之。今大王令人执事于魏，以完其交，臣恐魏交之益疑也。将以塞赵也，臣又<br>恐赵之益劲也。夫魏王之爱习魏信也甚矣，其智能而任用之也厚矣，其畏恶严尊<br>秦也，明矣。今王之使人入魏而不用，则王之使人入魏无益也；若用，魏必舍所<br>爱习而用所畏恶，此魏之所以不安也。夫舍万乘之事而退，此魏信之所难行也。<br>夫令人之君处所不安，令人之相行所不能，以此为亲则难久矣。臣故恐魏交之益<br>疑也。且魏信舍事，则赵之谋者必曰：‘舍于秦，秦必令其所爱信者用赵。是赵<br>存而我亡也，是赵安而我危也。’则上有野战之气，下有坚守之心，臣故恐赵之<br>益劲也。<br>“大王欲完魏之交而使赵小心乎？不如用魏信而尊之以名。魏信事王，国安<br>而名尊；离王，国危而权轻。然则魏信之事主也，上所以为其主者忠矣，下所以<br>自为者厚矣，彼其事王必完矣。赵之用事者必曰：‘魏氏之名族不高于我，土地<br>之实不厚于我。魏信以韩、魏事秦，秦甚善之，国得安焉，身取尊焉。今我讲难<br>于秦，兵为招质，国处削危之形，非得计也；结怨于外，主患于中，身处死亡之<br>埊，非完事也。’彼将伤其前事，而悔其过行；冀其利，必多割埊以深下王。则<br>是大王垂拱之割地以为利重，尧、舜之所求而不能得也。臣愿大王察之。”<br>○秦楚攻魏围皮氏<br>秦、楚攻魏，围皮氏。为魏谓楚王曰：“秦、楚胜魏，魏王之恐也见亡饴，<br>必舍于秦，王何不倍秦而与魏王？魏王喜，必内太子；秦恐失楚，心效城地于王，<br>王虽复与之攻魏可也。”楚王曰：“善。”乃倍秦而与魏。魏内太子于楚。秦恐，<br>许楚城埊欲与之复攻魏。樗里疾怒，欲与魏攻楚，恐魏之以太子在楚不肯也。为<br>疾谓楚王曰：“外臣疾使臣谒之曰：‘敝邑之王欲效城地，而为魏太子之尚在楚<br>也，是以未敢。王出魏质，臣请效之，而复固秦、楚之交，以疾攻魏。’”楚王<br>曰：“诺。”乃出魏太子。秦因合魏以攻楚。<br>○庞葱与太子质于邯郸<br>庞葱与太子质于邯郸，谓魏王曰：“今一人言市有虎，王信之乎？”王曰：<br>“否。”“二人言市有虎，王信之乎？”王曰：“寡人疑之矣。”“三人言市有<br>虎，王信之乎？”王曰：“寡人信之矣。”庞葱曰：“夫市之无虎明矣，然而三<br>人言而成虎。今邯郸去大梁也远于市，而议臣者过于三人矣。愿王察之矣。”王<br>曰：“寡人自为知。”于是辞行，而谗言先至。后太子罢质，果不得见。<br>○梁王魏婴觞诸侯于范台<br>梁王魏婴觞诸侯于范台。酒酣，请鲁君举觞。鲁君兴，避席择言曰：“昔者，<br>帝女令仪狄作酒而美，进之禹，禹饮而甘之，遂疏仪狄，绝旨酒，曰：‘后世必<br>有以酒亡其国者。’齐桓公夜半不嗛，易牙乃煎敖燔炙，和调五味而进之，桓<br>公食之而饱，至旦不觉，曰：‘后世必有以味亡其国者。’晋文公得南之威，三<br>日不听朝，遂推南之威而远之，曰：“后世必有以色亡完成国者。’楚王登强台<br>而望崩山，左江而右湖，以临彷徨，其乐忘死，遂盟强台而弗登，曰：‘后世必<br>有以高台陂池亡其国者。’今主君之尊，仪狄之酒也；主君之味，易牙之调也；<br>左白台而右闾须，南威之美也；前夹林而后兰台，强台之乐也。有一于此，足以<br>亡其国。今主君兼此四者，可无戒与！”梁王称善相属。<br><hr>
