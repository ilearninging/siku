<h4>《史部·战国策·卷十一  齐四》<b class="x">作者：刘向</b></h4>
<br>○齐人有冯谖者<br>齐人有冯谖者，贫乏不能自存，使人属孟尝君，愿寄食门下。孟尝君曰：<br>“客何好？”曰：“客无好也。”曰：“客何能？”曰：“客无能也。”孟尝君<br>笑而受之，曰：“诺。”左右以君贱之也，食以草具。<br>居有顷，倚柱弹其剑，歌曰：“长铗归来乎！食无鱼。”左右以告。孟尝君<br>曰：“食之，比门下之客。”居有顷，复弹其铗，歌曰：“长铗归来乎！出无车。”<br>左右皆笑之，以告。孟尝君曰：“为之驾，比门下之车客。”于是，乘其车，揭<br>其剑，过其友曰：“孟尝君客我。”后有顷，复弹其剑铗，歌曰：“长铗归来乎！<br>无以为家。”左右皆恶之，以为贪而不知足。孟尝君问：“冯公有亲乎？”对曰：<br>“有老母。”孟尝君使人给其食用，无使乏。于是，冯谖不复歌。<br>后孟尝君出记，问门下诸客：“谁习计会，能为文收责于薛乎？”冯谖署曰：<br>“能。”孟尝君怪之，曰：“此谁也？”左右曰：“乃歌夫‘长铗归来’者也。”<br>孟尝君笑曰：“客果有能也，吾负之，未尝见也。”请而见之，谢曰：“文倦于<br>事，愦于忧，而性懧愚，沉于国家之事，开罪于先生。先生不羞，乃有意欲为<br>收责于薛乎？”冯谖曰：“愿之。”于是，约车治装载，券契而行。辞曰：“责<br>毕收，以何市而反？”孟尝君曰：“视吾家所寡有者。”<br>驱而之薛，使吏召诸民当偿者，悉来合券。券遍合，起，矫命以责赐诸民，<br>因烧其券，民称万岁。<br>长驱到齐，晨而求见。孟尝君怪其疾也，衣冠而见之，曰：“责毕收乎？来<br>何疾也！”曰：“收毕矣。”“以何市而反？”冯谖曰：“君云‘视吾家所寡有<br>者’。臣窃计，君宫中积珍宝，狗马实外厩，美人充下陈。君家所寡有者以义耳！<br>窃以为君市义。”孟尝君曰：“市义奈何？”曰：“今君有区区之薛，不拊爱子<br>其民，因而贾利之。臣窃矫君命，以责赐诸民，因烧其券，民称万岁。乃臣所以<br>为君市义也。”孟尝君不说，曰：“诺，先生休矣！”<br>后期年，齐王谓孟尝君曰：“寡人不敢以先王之臣为臣。”孟尝君就国于薛。<br>未至百里，民扶老携幼，迎君道中。孟尝君顾谓冯谖：“先生所为文市义者，乃<br>今日见之。”冯谖曰：“狡兔有三窟，仅得免其死耳。今君有一窟，未得高枕而<br>卧也。请为君复凿二窟。”孟尝君予车五十乘，金五百斤，西游于梁，谓惠王曰：<br>“齐放其大臣孟尝君于诸侯，诸侯先迎之者富而兵强。”于是，梁王虚上位，以<br>故相为上将军；遣使者，黄金千斤、车百乘，往聘孟尝君。冯谖先驱，诫孟尝君<br>曰：“千金，重币也；百乘，显使也。齐其闻之矣。。”梁使三反，孟尝君图辞<br>不往也。<br>齐王闻之，君臣恐惧，遣太傅赍黄金千斤，文车二驷，服剑一，封书谢孟尝<br>君曰：“寡人不祥，被于宗庙之祟，沉于谄谀之臣，开罪于君，寡人不足为也，<br>愿君顾先王之宗庙，姑反国统万人乎！”冯谖诫孟尝君曰：“愿请先王之祭器，<br>立宗庙于薛。”庙成，还报孟尝君曰：“三窟已就，君姑高枕为乐矣。”<br>孟尝君为相数十年，无纤介之祸者，冯谖之计也。<br>○孟尝君为从<br>孟尝君为从。公孙弘谓孟尝君曰：“君不以使人先观秦王。意者秦王帝王之<br>主也，君恐不得为臣，奚暇从以难之？意者秦王不肖之主也，君从以难之，未晚。”<br>孟尝君曰：“善，愿因请公往矣。”公孙弘：“敬诺。”以车十乘之秦。<br>昭王闻之，而欲愧之以辞。公孙弘见，昭王曰：“薛公之地大小几何？”公<br>孙弘对曰：“百里。”昭王笑而曰：“寡人地数千里，犹未敢以有难也。今孟尝<br>君之地方百里，而因欲难寡人，犹可乎？”公孙弘对曰：“孟尝君好人，大王不<br>好人。。”昭王曰：“孟尝君之好人也，奚如？”公孙弘曰：“义不臣乎天子，<br>不友乎诸侯；得志不惭为人主，不得志不肯为人臣，如此者三人。而治，可为管、<br>商之师，说义听行，能致其，如此者五人。万乘之严主也，辱其使者，退而自刎，<br>必以其血污其衣，如臣者十人。”昭王笑而谢之曰：“客胡为若此，寡人直与客<br>论耳！寡人善孟尝君，欲客之必谕寡人之志也。”公孙弘曰：“敬诺。”<br>公孙弘可谓不侵矣。昭王，大国也；孟尝，千乘也。立千乘之义而不可陵，<br>可谓足使矣。<br>○鲁仲连谓孟尝<br>鲁仲连谓孟尝：“君好士也。雍门养椒亦，阳得子养，饮食、衣裘与之同之，<br>皆得其死。今君之家富于二公，而士未有为君尽游者也。”君曰：“文不得是二<br>人故也。使文得二人者，岂独不得尽？”对曰：“君之厩马百乘，无不被绣衣而<br>食菽粟者，岂有骐麟、騄耳哉？后宫十妃，皆衣缟、纻，食梁、肉，岂有毛廧、<br>西施哉？色与马取于今之世，士何必待古哉？故曰：‘君之好士未也。’”<br>○孟尝君逐于齐而复反<br>孟尝君逐于齐而复反谭拾子迎之于境，谓孟尝君曰：“君得无有所怨齐士大<br>夫？”孟尝君曰：“有。”“君满意杀之乎？”孟尝君曰：“然。”谭拾子曰：<br>“事有必至，理有固然，君知之乎？”孟尝君曰：“不知。”谭拾子曰：“事之<br>必至者，死也；理之固然者，富贵则就之，贫贱则去之。此事之必至，理之固然<br>者。请以市谕：市，朝则满，夕则虚，非朝爱市而夕憎之也。求存故往，亡故去。<br>愿君勿怨。”孟尝君乃取所怨五百牒削去之，不敢以为言。<br>○齐宣王见颜斶<br>齐宣王见颜斶，曰：“斶前！”斶亦曰：“王前！”宣王不悦。左右曰：<br>“王，人君也；斶，人臣也；王曰‘斶前’，亦曰‘王前’，可乎？”斶对曰：<br>“夫斶前为慕势，王前为趋士；与使斶为趋势，不如使王为趋士。”王忿然作色<br>曰：“王者贵乎，士贵乎？”对曰：“士贵耳，王者不贵。”王曰：“有说乎？”<br>斶曰：“有。昔者秦攻齐，令曰：‘有敢去柳下季垄五十步而樵采者，死不赦。’<br>令曰：‘有能得齐王头者，封万户侯，赐金千镒。’由是观之，生王之头曾不若<br>死士之垄也。”宣王默然不悦。<br>左右皆曰：“斶来！斶来！大王据千乘之地，而建千石锺，万石虡；天下之<br>士，仁义皆来役处；辩知并进，莫不来语；东西南北莫敢不服；求万物不备具，<br>而百无不亲附。今夫士之高者乃称匹夫、徒步而处农亩，下则鄙野、监门闾里。<br>士之贱也亦甚矣！”<br>斶对曰：“不然，斶闻古大禹之时，诸侯万国。何则？德厚之道得，贵士之<br>力也。故舜起农亩，出于野鄙，而为天子。及汤之时，诸侯三千。当今之世，南<br>面称寡者乃二十四。由此观之，非得失之策与？稍稍诛灭，灭亡无族之时，欲为<br>监门闾里，安可得而有乎哉？是故《易传》不云乎：‘居上位未得其实，以喜其<br>为名者，必以骄奢为行；据慢骄奢，则凶从之。’是故无其实而喜其名者削；无<br>德而望其福者约；无功而受其禄者辱；祸必握。故曰‘矜功不立，虚愿不至’，<br>此皆幸乐其名华而无其实德者也。是以尧有九佐，舜有七友，禹有五丞，汤有三<br>辅，自古及今而能虚成名于天下者，无有。是以君王无羞亟问，不愧下学。是故<br>成其道德，而扬功名于后世者，尧、舜、禹、汤、周文王是也。故曰：‘无形者，<br>形之君也；无端者，事之本也。’夫上见其原，下通其流，至圣人明学，何不吉<br>之有哉？老子曰：‘虽贵必以贱为本，虽高必以下为基。是以侯王称孤、寡、不<br>穀，是其贱之本与，’非夫？孤、寡者，人之困贱下位也，而侯王以自谓，岂非<br>下人而尊贵士与？夫尧传舜，舜传禹，周成王任周公旦，而世世称曰明主，是以<br>明乎士之贵也。”<br>宣王曰：“嗟乎，君子焉可侮哉！寡人自取病耳。及今闻君子之言，乃今闻<br>细人之行。愿请受为弟子。且颜先生与寡人游，食必太牢，出必乘车，妻子衣服<br>丽都。”<br>颜斶辞去，曰：“夫玉生于山，制则破焉；非弗宝贵矣，然夫璞不完。士生<br>乎鄙野，推选则禄焉；非不得尊遂也，然而形神不全。斶愿得归，晚食以当肉，<br>安步以当车，无罪以当贵，清静贞正以自虞。制言者，王也；尽忠直言者，斶也。<br>言要道已备矣，愿得赐归，安行而反臣之邑屋！”则再拜而辞去也。<br>斶知足矣，归反扑，则终身不辱也。<br>○先生王斗造门而欲见齐宣王<br>先生王斗造门而欲见齐宣王，宣王使谒者延入。王斗曰：“斗趋见王，为好<br>势；王趋见斗，为好士。于王何如？”使者复还报。王曰：“先生徐之，寡人请<br>从。”宣王因趋而迎之于门，与入。曰：“寡人奉先君之宗庙，守社稷，闻先生<br>直言正谏不讳。”王斗对曰：“王闻之过。斗生于乱世，事乱君，焉敢直言正谏？”<br>宣王忿然作色不说。<br>有间，王斗曰：“昔先君桓公所好者。九合诸侯，一匡天下。天子受籍，立<br>为大伯。今王有四焉。”宣王说，曰：“寡人愚陋，守齐国，唯恐失抎之，焉<br>能有四焉？”王斗曰：“否。先君好马，王亦好马；先君好狗，王亦好狗；先君<br>好酒，王亦好酒；先君好色，王亦好色；先君好士，是王不好士。”宣王曰：<br>“当今之世无士，寡人何好？”王斗曰：“世无骐驎、騄耳，王驷已备矣；世无<br>东郭俊、卢氏之狗，王之走狗已具矣；世无毛嫱、西施，王宫已充矣。王亦不好<br>士也，何患无士？”王曰：“寡人忧国爱民，固愿得士以治之。”王斗曰：“王<br>之忧国爱民，不若王爱尺縠也。”王曰：“何谓也？”王斗曰：“王使人为冠，<br>不使左右便辟，而使工者何也？为能之也。今王治齐，非左右便辟无使也，臣故<br>曰‘不如爱尺縠’也。”<br>宣王谢曰：“寡人有罪国家。”于是举士五人任官，齐国大治。<br>○齐王使使者问赵威后<br>齐王使使者问赵威后。书未发，威后问使者曰：“岁亦无恙耶？民亦无恙耶？<br>王亦无恙耶？”使者不说，曰：“臣奉使使威后，今不问王而先问岁与民，岂先<br>贱而后尊贵者乎？”威后曰：“不然，苟无岁，何以有民？苟无民，何以有君？<br>故有问舍本而问末者耶？”<br>乃进而问之曰：“齐有处士曰钟离子，无恙耶？是其为人也，有粮者亦食，<br>无粮者亦食；有衣者亦衣，无衣者亦衣。是助王养其民也，何以至今不业也？叶<br>阳子无恙乎？是其为人，哀鳏寡，恤孤独，振困穷，补不足。是助王息其民者也，<br>何以至今不业也？北宫之女婴儿子无恙耶？彻其环瑱，至老不嫁，以养父母。是<br>皆率民而出于孝情者也，胡为至今不朝也？此二士弗业，一女不朝，何以王齐国、<br>子万民乎？於陵子仲尚存乎？是其为人也，上不臣于王，下不治其家，中不索交<br>诸侯。此率民而出于无用者，何为至今不杀乎？”<br>○齐王见田骈<br>齐王见田骈曰：“闻先生高议，设为不宦，而愿为役。”田骈曰：“子何闻<br>之？”对曰：“臣闻之邻人之女。”田骈曰：“何谓也？”对曰：“臣邻人之女，<br>设为不嫁，行年三十，而有七子。不嫁则不嫁，然嫁过毕矣。今先生设为不宦，<br>訾养千钟，徒百人。不宦则然矣，而富过毕也。”田子辞。<br>○管燕得罪齐王<br>管燕得罪齐王，谓其左右曰：“子孰而与我赴诸侯乎？”左右嘿然莫对。管<br>燕连然流涕曰：“悲夫，士何其易得而难用也！”田需对曰：“士三食不得餍，<br>而君鹅鹜有馀食；下宫糅罗纨，曳绮縠，而士不得以为缘。且财者君之所轻，死<br>者士之所重，君不肯以所轻与士，而责士以所重事君，非士易得而难用也。”<br>○苏秦自燕之齐<br>苏秦自燕之齐，见于华章南门。齐王曰：“嘻，子之来也！秦使魏冉致帝，<br>子以为何如？”对曰：“王之问臣也卒。而患之所从生者微。今不听，是恨秦也；<br>听之，是恨天下也。不如听之以卒秦，勿庸称也以为天下。秦称之，天下听之，<br>王亦称之，先后之事帝名，为无伤也；秦称之，而天下不听，王因勿称，其于以<br>收天下。此大资也。”<br>○苏秦谓齐王<br>苏秦谓齐王曰：“齐、秦立为两帝，王以天下为尊秦乎？且尊齐乎？”王曰：<br>“尊秦。”“释帝，则天下爱齐乎，且爱秦乎？”王曰：“爱齐而憎秦。”“两<br>帝立，约伐赵，孰与伐宋之利也？”对曰：“夫约然与秦为帝，而天下独尊秦而<br>轻齐；齐释帝，则天下爱齐而憎秦；伐赵不如伐宋之利。故臣愿王明释帝，以就<br>天下；倍约傧秦，勿使争重；而王以其间举宋。夫有宋，则卫之阳城危；有淮北，<br>则楚之东国危；有济西则赵之河东危；有阴、平陆，则梁门不启。故释帝而贰之<br>以伐宋之事，则国重而名尊，燕、楚以形服，天下不敢不听，此汤、武之举也。<br>敬秦以为名，而后使天下憎之，此所谓‘以卑易尊’者也。愿王熟虑之也。”<br><hr>
