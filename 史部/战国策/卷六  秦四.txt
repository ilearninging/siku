<h4>《史部·战国策·卷六  秦四》<b class="x">作者：刘向</b></h4>
<br>○秦取楚汉中<br>秦取楚汉中，再战于蓝田，大败楚军。韩、魏闻楚之困，乃南袭至邓，楚王<br>引归。后三国谋攻楚，恐秦之救也。或说薛公：“可发使告楚曰：‘今三国之兵<br>且去楚，楚能应而共攻秦，虽蓝田岂难得哉，况于楚之故地？’楚疑于秦之未必<br>救己也，而今三国之辞去，则楚之应之也必劝。是楚与三国谋出秦兵矣。秦为知<br>之，必不救也。三国疾攻楚，楚必走秦以急，秦愈不敢出。则是我离秦而攻楚也，<br>兵必有功。”薛公曰：“善。”<br>遂发重使之楚，楚之应之果劝。于是三国并力攻楚，楚果告急于秦，秦遂不<br>敢出兵，大臣有功。<br>○薛公入魏而出齐女<br>薛公入魏而出齐女。韩春谓秦王曰：“何不取为妻，以齐、秦劫魏，则上党<br>秦之有也。齐、秦合而立负刍，负刍立，其母在秦，则魏，秦之县也。已，呡<br>欲以齐、秦劫魏而困薛公，佐欲定其弟，臣请为王因呡与佐也。魏惧而复之，<br>负刍必以魏殁世事秦。齐女入魏而怨薛公，终以齐奉事王矣。”<br>○三国攻秦入函谷<br>三国攻秦，入函谷。秦王谓楼缓曰：“三国之兵深矣，寡人欲割河东而讲。”<br>对曰：“割河东大费也，免于国患大利也。此父兄之任也，王何不召公子池而问<br>焉？”<br>王召公子池而问焉，对曰：“讲亦悔，不讲亦悔。”王曰：“何也？”对曰：<br>“王割河东而讲，三国虽去，王必曰：‘惜矣，三国且去，吾特以三城从之。’<br>此讲之悔也。王不讲，三国入函谷，咸阳必危，王又曰：“惜矣，吾爱三城而不<br>讲。’此又不讲之悔也。”王曰：“钧吾悔也，宁亡三城而悔，无危咸阳而悔也。<br>寡人决讲矣。”卒使公子池以三城讲于三国，之兵乃退。<br>○秦昭王谓左右<br>秦昭王谓左右曰：“今日韩、魏孰与始强？”对曰：“弗如也。”王曰：<br>“今之如耳、魏齐孰与孟尝、芒卯之贤？”对曰：“弗如也。”王曰：“以孟尝、<br>芒卯之贤，帅强韩、魏之兵以伐秦，犹无奈寡人何也，今以无能如耳、魏齐帅弱<br>韩、魏以攻秦，其无奈寡人何，亦明矣。”左右皆曰：“甚然。”<br>中期推琴对曰。”三之料天下过矣。昔者六晋之时，智氏最强，灭破范、中<br>行，帅韩、魏以围赵襄子于晋阳，决晋水以灌晋阳，城不沉者三板耳。智伯出行<br>水，韩康子御，魏桓子骖乘。智伯曰：‘始吾不知水之可亡人之国也，乃今知之。<br>汾水利以灌安邑，绛水利以灌平阳。’魏桓子肘韩康子，康子履魏桓子蹑其踵，<br>肘、足接于车上，而智氏分矣，身死、国亡，为天下笑。今秦之强，不能过智伯，<br>韩、魏虽弱，尚贤在晋阳之下也。此乃方其用肘足时也，愿王之勿易也。”<br>○楚魏战于陉山<br>楚、魏战于陉山，魏许秦以上洛，以绝秦于楚。魏战胜，楚败于南阳。秦责<br>赂于魏，魏不与。<br>营浅谓秦王曰：“王何不谓楚王曰：‘魏许寡人以地，今战胜，魏王倍寡人<br>也，王何不与寡人遇。魏畏秦、楚之合，必与秦地矣。是魏胜楚而亡地于秦也。<br>是王以魏地德寡人，秦之楚者多资矣。魏弱，若不出地，则王攻其南，寡人绝其<br>西，魏必危。’”秦王曰：“善。”以是告楚。<br>楚王扬言与秦遇。魏王闻之，恐，效上洛于秦。<br>○楚使者景鲤在秦<br>楚使者景鲤在秦，从秦王与魏王遇于境。楚怒。秦合周最为楚王曰：“魏请<br>无与楚遇，而合于秦，是以鲤与之遇也。弊邑之于与遇善之，故齐不合也。”楚<br>王因不罪景鲤，而德周、秦。<br>○楚王使景鲤如秦<br>楚王使景鲤如秦。客谓秦王曰：“景鲤，楚王使景所甚爱；王不如留之以市<br>地。楚王听，则不用兵而得地；楚王不听，则杀景鲤，更不与不如景鲤留。是便<br>计也。”秦王乃留景鲤。<br>景鲤使人说秦王曰：“臣见王之权轻天下，而地不可得也。臣之来使也，闻<br>齐、魏皆且割地以事秦。所以然者，以秦与楚为昆弟国。今大王留臣，是示天下<br>无楚也，齐、魏有何重于孤国也？楚知秦之孤，不与地，而外结交诸侯以图，则<br>社稷必危。不如出臣。”秦王乃出之。<br>○秦王欲见顿弱<br>秦王欲见顿弱，顿弱曰：“臣之义，不参拜；王能使臣无拜即可矣，不即不<br>见也。”秦王许之。于是顿子曰：“天下有其实而无其名者，有无其实而有其名<br>者，有无其名又无其实者。王知之乎？”王曰：“弗知。”顿子曰：“有其实而<br>无其名者，商人是也；无把铫推耨之势，而有积粟之实，此有其实而无其名者也。<br>无其实而有其名者，农夫是也；解冻而耕，暴背而耨，无积粟之实，此无其实而<br>有其名者也。无其名又无其实者，王乃是也已；立为万乘，无孝之名，以千里养，<br>无孝之实。”秦王悖然而怒。<br>顿弱曰：“山东战国有六，威不掩于山东，而掩于母，臣窃为大王不取也。”<br>秦王曰：“山东之建国可兼与？”顿子曰：“韩、天下之咽喉，魏、天下之胸腹、<br>王资臣万金而游，听之韩、魏，入其社稷之臣于秦，即韩、魏从；韩、魏从，而<br>天下可图也。”秦王曰：“寡人之国贫，恐不能给也。”顿子曰：“天下未尝无<br>事也，非从即横也。横成则秦帝；从成即楚王。秦帝即以天下恭养；楚王即王虽<br>万金弗得私也。”秦王曰：“善。”乃资万金，使东游韩、魏，入其将相，北游<br>于燕、赵，而杀李牧。齐王入朝，四国必从，顿子之说也。<br>○顷襄王二十年<br>顷襄王二十年，秦白起拔楚西陵，或拔鄢郢夷陵，烧先王之墓，王徙东北，<br>保于陈城，楚遂削弱，为秦所轻。于是白起又将兵来伐。<br>楚人有黄歇者，游学博闻，襄王以为辩，故使于秦，说昭王曰：“天下莫强<br>于秦楚，今闻大王欲伐楚，此犹两虎相斗，而驽犬受其弊，不如善楚，臣请言其<br>说。臣闻之：物至而反，冬、夏是也；致至而危，累棋是也。今大国之地半天下，<br>有二垂，此从生民以来，万乘之地未尝有也。先帝文王、庄王、王之身，三世而<br>不接地于齐，以绝从亲之要。今王三使盛桥守事于韩，成桥以北入燕。是王不用<br>甲，不伸威，而出百里之地，王可谓能矣。王又举甲兵而攻魏，杜大梁之门，举<br>河内，拔燕、酸枣、虚、桃人，楚、燕之兵云翔不敢校，王之功亦多矣。王申息<br>众二年然后复之，又取蒲、衍、首垣，以临仁、平兵，小黄、济阳婴城，而魏氏<br>服矣。王又割濮磨之北，属之燕，断齐、秦之要，绝楚、魏之脊，天下五合六聚<br>而不敢救也，王之威亦惮矣。王若能持功守威，省攻伐之心，而肥仁义之诫，使<br>无复后患，三王不足四，五伯不足六也。王若负人徒之众，材兵甲之强，壹毁魏<br>氏之威，而欲以力臣天下之主，臣恐有后患。《诗》云：‘靡不有初，鲜克有终。’<br>《易》曰：‘狐濡其尾，’此言始之易，终之难也。<br>“何以知其然也？智氏见伐赵之利，而不知榆次之祸也；吴见伐齐之便，而<br>不知干隧之败也。此二国者非无大功也，设利于前，而易患于后也。吴之信越也，<br>从而伐齐，既胜齐人于艾陵，还为越王禽于三江之浦；智氏信韩、魏，从而伐赵，<br>攻晋阳之城，胜有日矣，韩、魏反之，杀智伯瑶于凿台之上。今王妒楚之不毁也，<br>而忘毁楚之强魏也，臣为大王虑而不取。《诗》云大武‘远宅不涉。’从此观之，<br>楚国援也，邻国敌也。《诗》云：‘他人有心，予忖度之。跃跃毚兔，遇犬获之。’<br>今王中道而信韩、魏之善王也，此正吴信越也。<br>“臣闻敌不可易，时不可失，臣恐韩、魏之卑辞虑患而实欺大国也。此何也？<br>王既无重世之德于韩、魏，而有累世之怨矣。韩、魏父子兄弟接踵而死于秦者百<br>世矣，本国残，社稷坏，宗庙涂隳，刳腹折颐，首身分离，暴骨草泽，头颅僵仆，<br>相望于境，父子老弱系虏，相随于路，鬼神狐祥，无所食，百姓不聊生，族类离<br>散，流亡为臣妾满海内矣。韩、魏之不亡，秦社稷之忧也。今王之攻楚，不亦失<br>乎？<br>“是王攻楚之日，则恶出兵？王将藉路于仇雠之韩、魏乎？兵出之日，而王<br>忧其不反也，是王以兵资于仇雠之韩、魏。王若不藉路于仇雠之韩、魏，必攻阳<br>右壤。随阳右壤此皆广川大水，山林谿谷，不食之地，王虽有之，不为得地；是<br>王有毁楚之名，无得地之实也。且王攻楚之日，四国必应悉起应王；秦、楚之构<br>而不离，魏氏将出兵而攻留、方与、铚、胡陵、砀、萧、相，故宋必尽。齐人<br>南面，泗北必举。此皆平原四达膏腴之地也，而王使之独攻，王破楚于以肥韩、<br>魏于中国而劲齐。韩、魏之强足以校于秦矣，齐南以泗为境，东负海，北倚河，<br>而无后患。天下之国莫强于齐，齐、魏得地葆利而详事下吏，一年之后，为帝若<br>未能，于以禁王之为帝有余。<br>“夫以王壤土之博，人徒之众，兵革之强，一举众而注地于楚，诎令韩、魏<br>归帝重于齐，是王失计也。臣为王虑，莫若善楚。秦、楚合而为一临以韩韩必授<br>首。王襟以山东之险，带以河曲之利，韩必为关中之候。若是王以十成郑，梁氏<br>寒心，许、鄢陵婴城，上蔡召陵不往来也，如此而魏亦关内候矣。王一善楚，而<br>‘关内’二万乘之主注地于齐，齐之右壤可拱手而取也。是王之地一任两海，要<br>绝天下也。是燕、赵无齐、楚，无燕、赵也，然后危动燕、赵，持齐、楚，此四<br>国者不待痛而服矣。”<br>○或为六国说秦王<br>或为六国说秦王曰：“土广不足以为安，人众不足以为强，若土广者安，人<br>众者强，则桀、纣之后将存。昔者赵氏亦尝强矣；曰赵强何若？举左案齐，举右<br>案魏，厌案万乘之国；二国，千乘之宋也。筑刚平，卫无东野，刍牧薪采，莫敢<br>窥东门。当是时，卫危于累卵，天下之士相从谋曰：‘吾将还其委质而朝于邯郸<br>之君乎？于是，天下有称伐邯郸者，莫不令朝行。魏伐邯郸，因退为逢泽之遇，<br>乘夏车，称夏王，朝为天子，天下皆从。齐太公闻之，举兵伐魏，壤地两分，国<br>家大危。梁王身抱质执璧，请为陈侯臣，天下乃释梁。郢威王闻之，寝不寐，食<br>不饱，帅天下百姓以与申缚遇于泗水之上，而大败申缚。赵人闻之，至枝桑；燕<br>人闻之，至格道；格道不通，平际绝。齐战败不胜，谋则不得，使陈毛释剑掫，<br>委南听罪，西说赵，北说燕，内喻其百姓，而天下乃齐释。于是夫积薄而为厚，<br>聚少而为多，以同言郢威王于侧纣之间。臣岂以郢威王为政衰谋乱以至于此哉？！<br>郢为强，临天下诸侯，故天下乐伐之也。”<br><hr>
