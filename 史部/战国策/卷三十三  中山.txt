<h4>《史部·战国策·卷三十三  中山》<b class="x">作者：刘向</b></h4>
<br>○魏文侯欲残中山<br>魏文侯欲残中山。常庄谈谓赵襄子曰：“魏并中山，必无赵矣。公何不请公<br>子倾以为正妻，因封之中山，是中山复立也。”<br>○犀首立五王<br>犀首立五王，而中山后持。齐谓赵、魏曰：“寡人羞与中山并为王，愿与大<br>国伐之，以废其王。”中山闻之，大恐。召张登而告之曰：“寡人且王，齐谓赵、<br>魏曰，羞与寡人并为王，而欲伐寡人。恐亡其国，不在索王，非子莫能吾救。”<br>登对曰：“君为臣多车重币，臣请见田婴。”中山之君遣之齐。见婴子曰：“臣<br>闻君欲废中山之王，将与赵、魏伐之，过矣。以中山之小而三国伐之，中山虽益<br>废王，犹且听也。且中山恐，必为赵、魏废其王而务附焉。是君为赵、魏驱羊也，<br>非齐之利也。岂若中山废其王而事齐哉？”<br>田婴曰：“奈何？”张登曰：“今君召中山，与之遇而许之王，中山必喜而<br>绝赵、魏。赵、魏怒而攻中山，中山急而为君难其王，则中山必恐，为君废王事<br>齐。彼患亡其国，是君废其王而亡其国，贤于为赵、魏驱羊也。”田婴曰：“诺。”<br>张丑曰：“不可。臣闻之，同欲者相憎，同忧者相亲。今五国相与王也，负海不<br>与焉。此是欲皆在为王，而忧在负海。今召中山，与之遇而许之王，是夺五国而<br>益负海也。致中山而塞四国，四国寒心。必先与之王而故亲之，是君临中山而失<br>四国也。且张登之为人也，善以微计荐中山之君久矣，难信以为利。”<br>田婴不听，果召中山君而许之王。张登因谓赵、魏曰：“齐欲伐河东。何以<br>知之？齐羞与中山之为王甚矣，今召中山，与之遇而许之王，是欲用其兵也。岂<br>若令大国先与之王以止其遇哉？”赵、魏许诺，果与中山王而亲之。中山果绝齐<br>而从赵、魏。<br>○中山与燕赵为王<br>中山与燕、赵为王，齐闭关不通中山之使，其言曰：“我万乘之国也，中山<br>千乘之国也，何侔名于我？”欲割平邑以赂燕、赵，出兵以攻中山。<br>蓝诸君患之。张登谓蓝诸君曰：“公何患于齐？”蓝诸君曰：“齐强，万乘<br>之国，耻与中山侔名，不惮割地以赂燕、赵，出兵以攻中山。燕、赵好位而贪地，<br>吾恐其不吾据也。大者危国，次者废王，奈何吾弗患也？”张登曰：“请令燕、<br>赵故辅中山而成其王，事遂定。公欲之乎？”蓝诸君曰：“此所欲也。”曰：<br>“请以公为齐王，而登试说公；可，乃行之。”蓝诸君曰：“愿闻其说。”<br>登曰：“王之所以不惮割地以赂燕、赵，出兵以攻中山者，其实欲废中山之<br>王也。王曰：‘然。’然则王之为费且危。夫割地以赂燕、赵，是强敌也；出兵<br>以攻中山，首难也。王行二者，所求中山未必得。王如用臣之道，地不亏而兵不<br>用，中山可废也。王必曰：‘子之道奈何？’”蓝诸君曰：“然则子之道奈何？”<br>张登曰：“王发重使，使告中山君曰：‘寡人所以闭关不通使者，为中山之独与<br>燕、赵为王，而寡人不与闻焉，是以隘之。王苟举趾以见寡人，请亦佐君。’中<br>山恐燕、赵之不己据也，今齐之辞云‘即佐王’，中山必遁燕、赵与王相见。燕、<br>赵闻之，怒绝之，王亦绝之，是中山孤，孤何得无废。以此说齐王，齐王听乎？”<br>蓝诸君曰：“是则必听矣，此所以废之，何在其所存之矣。”张登曰：“此王所<br>以存者也。齐以是辞来，因言告燕、赵而无往，以积厚于燕、赵。燕、赵必曰：<br>‘齐之欲割平邑以赂我者，非欲废中山之王也，徒欲以离我于中山而己亲之也。’<br>虽百平邑，燕、赵必不受也。”蓝诸君曰：“善。”<br>遣张登往，果以是辞来。中山因告燕、赵而不往，燕、赵果俱辅中山而使其<br>亡，事遂定。<br>○司马憙使赵为已求相中山<br>司马憙使赵为己求相中山。公孙弘阴知之。中山君出，司马憙御，公孙弘参<br>乘。弘曰：“为人臣，招大国之威以为己求相，于君何如？”君曰：“吾食其肉，<br>不以分人。”司马憙顿首于轼曰：“臣自知死至矣！”君曰：“何也？”“臣抵<br>罪。”君曰：“行，吾知之矣。”居顷之，赵使来，为司马憙求相。中山君大疑<br>公孙弘，公孙弘走出。<br>○司马憙三相中山<br>司马憙三相中山，阴简难之。田简谓司马憙曰：“赵使者来属耳，独不可语<br>阴简之美乎？赵必请之，君举之，即公无内难矣。君弗与赵，公因劝君立之以为<br>正妻。阴简之德公无所穷矣。”果令赵请，君弗与。司马憙曰：“君弗与赵，赵<br>王必大怒；大怒则君必危矣。然则立以为妻，固无请人之妻不得而怨人者也。”<br>简处谓取使，可以为司马憙，可以为阴简，可以令赵勿请也。<br>○阴姬与江姬争为后<br>阴姬与江姬争为后。司马憙谓阴姬公曰：“事成则有土子民，不成则恐无身。<br>欲成之，何不见臣乎？”阴姬公稽首曰：“诚如君言，事何可豫道者。”司马憙<br>即奏书中山王曰：“臣闻弱赵强中山。”中山悦而见之曰：“愿闻弱赵强中山之<br>说。”司马憙曰：“臣愿之赵，观其地形险阻，人民贫富，君臣贤不肖，商敌为<br>资，未可豫陈也。”中山王遣之。<br>见赵王曰：“臣闻赵，天下善为音，佳丽人之所出也。今者，臣来至境，入<br>都邑，观人民谣俗，容貌颜色，殊无佳丽好美者。以臣所行多矣，周流无所不通，<br>未尝见人如中山阴姬者也。不知者特以为神力言不能及也。其容貌颜色，故已过<br>绝人矣，若乃其眉目准，权衡犀角偃月，彼乃帝王之后，非诸侯之姬也。”赵王<br>意移，大悦曰：“吾愿请之，何如？”司马憙曰：“臣窃见其佳丽，口不能无道<br>尔。即欲请之，是非臣所敢议，愿王无泄也。”<br>司马憙辞去，归报中山王曰：“赵王非贤王也，不好道德而好声色；不好仁<br>义而好勇力。臣闻其乃欲请所谓阴姬者。”中山王作色不悦。司马憙曰：“赵强<br>国也，其请之必矣。王如不与，即社稷危矣、与之；即为诸侯笑。”中山王曰：<br>“为将奈何？”司马憙曰：“王立为后，以绝赵王之意。世无请后者。虽欲得请<br>之，邻国不与也。”中山王遂立以为后，赵王亦无请言也。<br>○主父欲伐中山<br>主父欲伐中山，使李疵观之。李疵曰：“可伐也。君弗攻，恐后天下。”主<br>父曰：“何以？”对曰：“中山之君所倾盖与车而朝穷闾隘巷之士者七十家。”<br>主父曰：“是贤君也，安可伐？”李疵曰：“不然。举士，则民务名不存本；朝<br>贤，则耕者惰而战士懦。若此不亡者，未之有也。”<br>○中山君飨都士大夫<br>中山君飨都士大夫，司马子期在焉。羊羹不遍，司马子期怒而走于楚，说楚<br>王伐中山，中山君亡。有二人挈戈而随其后者，中山君顾谓二人：“子奚为者也？”<br>二人对曰：“臣有父，尝饿且死，君下壶餐饵之。臣父且死，曰：‘中山有事，<br>汝必死之。’故来死君也。”中山君喟然而仰叹曰：“与不期众少，其于当厄；<br>怨不期深浅，其于伤心，吾以一杯羊羹亡国，以一壶餐得士二人。”<br>○乐羊为魏将<br>乐羊为魏将，攻中山。其子时在中山，中山君烹之，作羹致于乐羊，乐羊食<br>之。古今称之：乐羊食子以自信，明害父以求法。<br>○昭王既息民缮兵<br>昭王既息民缮兵，复欲伐赵。武安君曰：“不可。”王曰：“前年国虚民饥，<br>君不量百姓之力，求益军粮以灭赵。今寡人息民以养士，蓄积粮食，三军之俸有<br>倍于前，而曰不可，其说何也？”<br>武安君曰：“长平之事，秦军大克，赵军大破；秦人欢喜，赵人畏惧。秦民<br>之死者厚葬，偿者厚养，劳者相飨，饮食餔馈，以靡其财；赵人之死者不得收，<br>伤者不得疗，涕泣相哀，戮力同忧，耕田疾作以生其财。今王发军虽倍其前，臣<br>料赵国守备亦以十倍矣。赵自长平已来，君臣忧惧，早朝晏退，卑辞重币，四面<br>出嫁，结亲燕、魏，连好齐、楚，积虑并心，备秦为务。其国内实，其交外成。<br>当今之时，赵未可伐也。”<br>王曰：“寡人既以兴师矣。”乃使五校大夫王陵将而伐赵。陵战失利，亡五<br>校。王欲使武安君，武安君称疾不行。王乃使应侯往见武安君，责之曰：“楚地<br>方五千里，持戟百万。君前率数万之众入楚，拔鄢郢，焚其庙，东至境陵，楚人<br>震恐，东徙而不敢西向。韩、魏相率兴兵甚众，君所将之不能半之，而与战之于<br>伊阙，大破二国之军，流血漂卤，斩首二十四万，韩、魏以故至今称东藩。此君<br>之功，天下莫不闻。今赵卒之死于长平者已十七八，其国虚弱，是以寡人大发军，<br>人数倍于赵国之众，愿使君将，必欲灭之矣。君尝以寡击众，取胜如神，况以强<br>击弱，以众击寡乎？”<br>武安君曰：“是时楚王恃其国大，不恤其政，而群臣相妒以功，谄谀用事，<br>良臣斥疏，百姓心离，城池不修，既无良臣，又无守备。故起所以得引兵深入，<br>多倍城邑，发梁焚舟以专民以，掠于郊野以足军食。当此之时，秦中士卒以军中<br>为家，将帅为父母，不约而亲，不谋而信，一心同功，死不旋踵。楚人自战其地。<br>咸顾其家，各有散心，莫有斗志，是以能有功也。伊阙之战，韩孤顾魏，不欲先<br>用其众；魏恃韩之锐，欲推以为锋。二军争便之力不同，是臣得设疑兵以待韩阵，<br>专军并锐，触魏之不意。魏军既败，韩军自溃，乘胜逐北，以是之故能立功。皆<br>计利形势，自然之理，何神之有哉！今秦破赵军于长平，不遂以时乘其振惧而灭<br>之，畏而释之，使得耕稼以益蓄积，养孤长幼以益其众，缮治兵甲以益其强，增<br>城浚池以益其固；主折节以下其臣，臣推体以下死士。至于平原君之属，皆令妻<br>妾补缝于行伍之间。臣人一心，上下同力，犹勾践困于会稽之时也。以合伐之，<br>赵必固守，挑其军战，必不肯出；围其国都，必不可克；攻其列城，必未可拔；<br>掠其郊野，必无所得。兵出无功，诸侯生心，外救必至。臣见其害，未睹其利。<br>又病，未能行。”<br>应侯惭而退，以言于王。王曰：“微白起，吾不能灭赵乎？”复益发军，更<br>使王龁代王陵伐赵。围邯郸八、九月，死伤者众而弗下。赵王出轻锐以寇其后，<br>秦数不利。武安君曰：“不听臣计，今果何如？”王闻之怒，因见武安君，强起<br>之，曰：“君虽病，强为寡人卧而将之。有功，寡人之愿，将加重于君。如君不<br>行，寡人恨君。”武安君顿首曰：“臣知行虽无功，得免于罪。虽不行无罪，不<br>免于诛。然惟愿大王览臣愚计，释赵养民，以诸侯之变。抚其恐惧，伐其骄慢，<br>诛灭无道，以令诸侯，天下可定，何必以赵为先乎？此所谓为一臣屈而胜天下也。<br>大王若不察臣愚计，必欲快心于赵，以致臣罪，此亦所谓胜一臣而为天下屈者也。<br>夫胜一臣之严焉，孰若胜天下之威大耶？臣闻主爱其国，忠臣爱其名。破国不可<br>复完，死卒不可复生。臣宁伏受重诛而死，不忍为辱军之将。愿大王察之。”王<br>不答而去。<br><hr>
