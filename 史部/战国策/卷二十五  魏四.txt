<h4>《史部·战国策·卷二十五  魏四》<b class="x">作者：刘向</b></h4>
<br>○献书秦王<br>……献书秦王曰：“昔窃闻大王之谋出事于梁，谋恐不出于计矣，愿大王之<br>熟计之也。梁者，山东之要也。有蛇于此，击其尾，其首救；击其首，其尾救；<br>击其中身，首尾皆救。今梁王天下之中身也。秦攻梁者，是示天下要断山东之脊<br>也，是山东首尾皆救中身之时也。山东见亡必恐，恐必大合，山东尚强，臣见秦<br>之必大忧可立而待也。臣窃为大王计，不如南出事于南方，其兵弱，天下必能救，<br>地可广大，国可富，兵可强，主可尊。王不闻汤之伐桀乎？试之弱密须氏以为武<br>教，得密须氏而汤之服桀矣。今秦国与山东为雠，不先以弱为武教，兵必大挫，<br>国必大忧。”秦果南攻蓝田、鄢郢。<br>○八年谓魏王<br>八年，……谓魏王曰：“昔曹恃齐而轻晋，齐伐釐、莒而晋人亡曹。缯恃齐<br>以悍越，齐和子乱而越人亡缯。郑恃魏以轻韩，伐榆关而韩氏亡郑。原恃秦、翟<br>以轻晋，秦、翟年谷大凶而晋人亡原。中山恃齐、魏以轻赵，齐、魏伐楚而赵亡<br>中山。此五国所以亡者，皆其所恃也。非独此五国为然而已也，天下之亡国皆然<br>矣。夫国之所以不可恃者多，其变不可胜数也。或以政教不修、上下不辑而不可<br>恃者，或有诸侯邻国之虞而不可恃者，或以年谷登，畜积竭尽而不可恃者，或化<br>于利，比于患。臣以此知国之不可必恃也。今王恃楚之强而信春申君之言，以是<br>质秦而久不可知。即春申君有变，是王独受秦患也。即王有万乘之国而以一人之<br>心为元也。臣以此为不完，愿王之熟计之也。”<br>○魏王问张旄<br>魏王问张旄曰：“吾欲与秦攻韩，何如？”张旄对曰：“韩且坐而胥亡乎？<br>且割而从天下乎？”王曰：“韩且割而从天下。”张旄曰：“韩怨魏乎？怨秦乎？”<br>王曰：“怨魏。”张旄曰：“韩强秦乎？强魏乎？”王曰：“强秦。”张旄曰：<br>“韩且割而从其所强与所不怨乎？且割而从其所不强与其所怨乎？”王曰：“韩<br>将割而从其所强与其所不怨。”张旄曰：“攻韩之事王自知矣。”<br>○客谓司马食其<br>客谓司马食其曰：“虑久以天下为可一者，是不知天下者也；欲独以魏支秦<br>者，是又不知魏者也。谓兹公不知此两者，又不知兹公者也。然而兹共为从，其<br>说何也？从则兹公重，不从则兹公轻，兹公之处重也，不实为期。子何不疾及三<br>国方坚也，自卖于秦，秦必受子。不然，横者将图子以合于秦，是取子之资而以<br>资子之雠也。”<br>○魏秦伐楚<br>魏、秦伐楚，魏王不欲。楼缓谓魏王曰：“王不与秦攻楚，楚且与秦攻王。<br>王不如令秦、楚战，王交制之也。”<br>○穰侯攻大梁<br>侯攻大梁，乘北郢，魏王且从。谓穰侯曰：“君攻楚得宛、穰以广陶，攻齐<br>得刚、博以广陶，得许、鄢陵以广陶，秦王不问者何也？以大梁之未亡也。今日<br>大梁亡，许、鄢陵必议，议则君必穷。为君计者，勿攻便。”<br>○白珪谓新城君<br>白珪谓新城君曰：“夜行者能无为奸，不能禁狗使无吠己也。故臣能无议君<br>于王，不能禁人议臣于君也。”<br>○秦攻韩之管<br>秦攻韩之管，魏王发兵救之。昭忌曰：“夫秦强国也，而韩、魏壤梁，不出<br>攻则已，若出攻，非于韩也必魏也。今幸而遇韩，此魏之福也。王若救之，夫解<br>攻者，必韩之管也；致攻者，必魏之梁也。”魏王不听，曰：“若不因救韩，韩<br>怨魏，西合于秦，秦、韩为一，则魏危。”遂救之。<br>秦果释管而攻魏。魏王大恐，谓昭忌曰：“不用子之计祸至，为之奈何？”<br>昭忌乃为之见秦王曰：“臣闻明主之听也，不以挟私为政，是参行也。愿大王无<br>攻魏，听臣也。”秦王曰：“何也？”昭忌曰：“山东之从时合时离，何也哉？”<br>秦王曰：“不识也。”曰：“天下之合也，以王之不必也；其离也，以王之必也。<br>今攻韩之管，国危矣，未卒而移兵于梁，合天下之从，无精于此者矣。以为秦之<br>求索，必不可支也。故为王计者，不如齐赵。秦已制赵，则燕不敢不事秦，荆、<br>齐不能独从。天下争敌于秦则弱矣。”秦王乃止。<br>○秦赵构难而战<br>秦、赵构难而战。谓魏王曰：“不如齐、赵而构之秦。王不构赵，赵不以毁<br>构矣；而构之秦，赵必复斗，必重魏；是并制秦、赵之事也。王欲焉而收齐、赵<br>攻荆，欲焉而收荆、赵攻齐。欲王之东长之，待之也。”<br>○长平之役<br>长平之役，平都君说魏曰：“王胡不为从？”魏王曰：“秦许吾以垣雍。”<br>平都君曰：“臣以垣雍为空割也。”魏王曰：“何谓也？”平都君曰：“秦、赵<br>久相持于长平之下而无决。天下合于秦则无赵，合于赵则无秦。秦恐王之变也，<br>国外以垣雍饵王也。秦战胜赵，王敢责垣雍之割乎？’王曰：‘不敢。’秦战不<br>胜赵，王能令韩出垣雍之割乎？王曰：‘不能。’臣故曰垣雍空割也。”魏王曰：<br>“善。”<br>○楼梧约秦魏<br>楼梧约秦、魏，将令秦王遇于境。谓魏王曰：“遇而无相，秦必置相。不听<br>之，则交恶于秦；听之，则后王之臣，将皆务事诸侯之能令于王之上者。且遇于<br>秦而相秦者，是无齐也，秦必轻王之强矣。有齐者不若相之，齐必喜，是以有雍<br>者与秦遇，秦必重王矣。”<br>○芮宋欲绝秦赵之交<br>芮宋欲绝秦、赵之交，故令魏氏收秦太后之养地。秦王于秦。芮宋谓秦王曰：<br>“魏委国于王而王不受，故委国于赵也。李郝谓臣曰：‘子言无秦，而养秦太后<br>以地，是欺我也。’故敝邑收之。”秦王怒，遂绝赵也。<br>○为魏谓楚王<br>为魏谓楚王，曰：“索攻魏于秦，秦必不听王矣，是智困于秦而交疏于魏也。<br>楚、魏有怨，则秦重矣。故王不如顺天下，遂伐齐，与魏便地，兵不伤，交不变，<br>所欲必得矣。”<br>○管鼻之令翟强与秦事<br>管鼻之令翟强与秦事。谓魏王曰：“鼻之与强犹晋人之与楚人也。晋人见楚<br>人之急，带剑而缓之；楚人恶其缓而急之。令鼻之入秦之传舍，舍不足以舍之。<br>强之入，无蔽于秦者。强，王贵臣也，而秦若此其甚，安可？”<br>○成阳君欲以韩魏听秦<br>成阳君欲以韩、魏听秦，魏王弗利。白圭谓魏王曰：“王不如阴侯人说成阳<br>君曰：‘君入秦，秦必留君，而以多割于韩矣。韩不听，秦必留君，而伐韩矣。<br>故君不如安行求质于秦。’成阳君必不入秦，秦、韩不敢合，则王重矣。”<br>○秦拔宁邑<br>秦拔宁邑，魏王令之谓秦王曰：“王归宁邑，吾请先天下构。”魏魏王曰：<br>“王无听。魏王见天下之不足恃也，故欲先构。夫亡宁者，宜割二宁以求构；夫<br>得宁者，安能归宁乎？”<br>○秦罢邯郸<br>秦罢邯郸，攻魏，取宁邑。吴庆恐魏王之构于秦也，谓魏王曰：“秦之攻王<br>也，王知其故乎？天下皆曰王近也。王不近秦，秦之所去。皆曰王弱也。王不弱<br>二周。秦人去邯郸过二周而攻王者，以王为易制也。王亦知弱之召攻乎？”<br>○魏王欲攻邯郸<br>魏王欲攻邯郸，季梁闻之，中道而反，衣焦不申，头尘不去，往见王曰：<br>“今者臣来，见人于大行，方北面而持其驾，告臣曰：‘我欲之楚。’臣曰：<br>‘君之楚，将奚为北面？’曰：“吾马良。’臣曰：‘马虽良，此非楚之路也。’<br>曰：‘吾用多。’臣曰：‘用虽多，此非楚之路也。’曰：‘吾御者善。’此是<br>者愈善，而离楚愈远耳。今王动欲成霸王，举欲信于天下。恃王国之大，兵之精<br>锐，而攻邯郸，以广地尊名，王之动愈数，而离王愈远耳。犹至楚而北行也。”<br>○周肖谓宫他<br>周肖谓宫他曰：“子为肖谓齐王曰，肖愿为外臣。令齐资我于魏。”宫他曰：<br>“不可，是示齐轻也。夫齐不以无魏者以害有魏者，故公不如示有魏。公曰：<br>‘王之所求于魏者，臣请以魏听。’齐必资公矣，是公有齐，以齐有魏也。”<br>○周最善齐<br>周最善齐，翟强善楚。二子者欲伤张仪欲魏。张子闻之，因使其人为见者啬<br>夫，闻见者，因无敢伤张子。<br>○周最入齐<br>周最入齐，秦王怒，令姚贾让魏王。魏王为之谓秦王曰：“魏之所以为王通<br>天下者，以周最也。今周最遁寡人入齐，齐无通于天下矣。敝邑之事王，亦无齐<br>累矣。大国欲急兵，则趣赵而已。”<br>○秦魏为与国<br>秦、魏为与国。齐、楚约而欲攻魏，魏使人求救于秦，冠盖相望，秦救不出。<br>魏人有唐且者，年九十余，谓魏王曰：“老臣请出西说秦，令兵先臣出可乎？”<br>魏王曰：“敬诺。”遂约车而遣之。唐且见秦王，秦王曰：“丈人芒然乃远至此，<br>甚苦矣。魏来求救数矣，寡人知魏之急矣。”唐且对曰：“大王已知魏之急而救<br>不至者，是大王筹筴之臣无任矣。且夫魏一万乘之国，称东藩，受冠带，祠春秋<br>者，以为秦之强足以为与也。今齐、楚之兵已在魏郊矣。大王之救不至，魏急则<br>且割地而约齐、楚，王虽欲救之，岂有及哉？是亡一万乘之魏而强二敌之齐、楚<br>也。窃以为大王筹筴之臣无任矣。”秦王喟然愁悟，遽发兵，日夜赴魏。齐楚闻<br>之，乃引兵而去。魏氏复全，唐且之说也。<br>○信陵君杀晋鄙<br>信陵君杀晋鄙，救邯郸，破秦人，存赵国，赵王自郊迎。唐且谓信陵君曰：<br>“臣闻之曰，事有不可知者，有不可不知者；有不可忘者，有不可不忘者。”信<br>陵君曰：“何谓也？”对曰：“人之憎我也，不可不知也；吾憎人也，不可得而<br>知也。人之有德于我也，不可忘也；吾有德于人也，不可不忘也。今君杀晋鄙，<br>救邯郸，破秦人，存赵国，此大德也。今赵王自郊迎，卒然见赵王，臣愿君之忘<br>之也。”信陵君曰：“无忌谨受教。”<br>○魏攻管而不下<br>魏攻管而不下。安陵人缩高其子为管守。信陵君使人谓安陵君曰：“君其遣<br>缩高，吾将仕之以五大夫，使为持节尉。”安陵君曰：“安陵小国也，不能必使<br>其民，使者自往请。”使道使者至缟高之所，复信陵君之命。缩高曰：“君之幸<br>高也，将使高攻管也。夫以父攻子守，人大笑也。是臣而下，是倍主也。父教子<br>倍。亦非君之所喜也。敢再拜辞。”<br>使者以报信陵君，信陵君大怒，遣大使之安陵曰：“安陵之地亦犹魏也。今<br>吾攻管而不下，则秦兵及我，社稷必危矣。愿君之生束缩高而致之。若弗致也，<br>无忌将发十万之师以造安陵之城。”安陵君曰：“吾先君成侯受诏襄王以守此地<br>也，手受大府之宪。宪之上篇曰：“子弑父，臣弑君，有常不赦。国虽大赦，降<br>城亡子不得与焉。’今缩高谨解大位以全父子之义，而君曰‘必生致之’，是使<br>我负襄王诏而废大府之宪也，虽死终不敢行。”<br>缩高闻之曰：“信陵君为人悍而自用也。此辞反，必为国祸。吾已全己无为<br>人臣之义矣，岂可使吾君有魏患也。”乃之使者之舍，刎颈而死。信陵君闻缩高<br>死，素服缟素辟舍，使使者谢安陵君曰：“无忌，小人也，困于思虑，失言于君，<br>敢再拜释罪。”<br>○魏与龙阳君共船而钓<br>魏王与龙阳君共船而钓，龙阳君得十余鱼而涕下。王曰：“有所不安乎？如<br>是，何不相告也？”对曰：“臣无敢不安也。”王曰：“然则何为涕出？”曰：<br>“臣为王之所得鱼也。”王曰：“何谓也？”对曰：“臣之始得鱼也，臣甚喜，<br>后得又益大，今臣直欲弃臣前之所得矣。今以臣凶恶，而得为王拂枕席。今臣爵<br>至人君，走人于庭，辟人于途。四海之内美人亦甚多矣，闻臣之得幸于王也，必<br>褰裳而趋王。臣亦犹曩臣之前所得鱼也，臣亦将弃矣，臣安能无涕出乎？”魏王<br>曰：“误！有是心也，何不相告也？”于是布令于四境之内曰：“有敢言美人者<br>族。”<br>由是观之，近习之人，其挚谗也固矣，其自篡繁也完矣。今由千里之外欲进<br>美人，所效者庸必得幸乎？假之得幸，庸必为我用乎？而近习之人相与怨我，见<br>有祸，未见有福；见有怨，未见有德，非用知之术也。<br>○秦攻魏急<br>秦攻魏急。或谓魏王曰：“弃之不如用之之易也，死之不如弃之之易也。能<br>弃之弗能用之，能死之弗能弃之，此人之大过也。今王亡地数百里，亡城数十，<br>而国患不解，是王弃之，非用之也。今秦之强也，天下无敌，而魏之弱也甚，而<br>王以是质秦，王又能死而弗能弃之，此重过也。今王能用臣之计，亏地不足以伤<br>国，卑体不足以苦身，解患而怨报。<br>“秦自四境之内，执法以下至于长輓者，故毕曰：‘与嫪氏乎？与吕氏乎？’<br>虽至于门闾之下，廊庙之上，欲之如是也。今王割地以赂秦，以为嫪毐功；卑体<br>以尊秦，以因嫪毐。王以国赞嫪毐，以嫪毐胜矣。王以国赞嫪氏，太后之德王也，<br>深于骨髓，王之交最为天下上矣。秦、魏百相交也，百相欺也。今由嫪氏善秦而<br>交为天下上，天下孰不弃吕氏而从嫪氏？天下必合吕氏而从嫪氏，则王之怨报矣。”<br>○秦王使人谓安陵君<br>秦王使人谓安陵君曰：“寡人欲以五百里之地易安陵，安陵君其许寡人？”<br>安陵君曰：“大王加惠，以大易小，甚善。虽然，受地于先生，愿终守之，弗敢<br>易。”秦王不说。安陵君因使唐且使于秦。秦王谓唐且曰：“寡人以五百里之地<br>易安陵，安陵君不听寡人，何也？且秦灭韩亡魏，而君以五十里之地存者，以君<br>为长者，故不错意也。今吾以十倍之地，请广于君，而君逆寡人者，轻寡人与？”<br>唐且对曰：“否，非若是也。安陵君受地于先生而守之，虽千里不敢易也，岂直<br>五百里哉？”秦王怫然怒，谓唐且曰：“公亦尝闻天子之怒乎？”唐且对曰：<br>“臣未尝闻也。”秦王曰：“天子之怒，伏尸百万，流血千里。”唐且曰：“大<br>王尝闻布衣之怒乎？”秦王曰：“布衣之怒，亦免冠徒跣以头抢地尔。”唐且曰：<br>“此庸夫之怒也，非士之怒也。夫专诸之刺王僚也，彗星袭月；聂政之刺韩傀也，<br>白虹贯日；要离之刺庆忌也，仓鹰击于殿上。此三子者，皆布衣之士也，怀怒未<br>发，休祲降于天，与臣而将四矣。若士必怒，伏尸二人，流血五步，天下缟素，<br>今日是也。”挺剑而起，秦王色挠，长跪而谢之曰：“先生坐，何至于此，寡人<br>谕矣。夫韩、魏灭亡，而安陵以五十里之地存者，徒以有先生也。”<br><hr>
