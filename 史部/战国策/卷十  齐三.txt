<h4>《史部·战国策·卷十  齐三》<b class="x">作者：刘向</b></h4>
<br>○楚王死<br>楚王死，太子在齐质。苏秦谓薛公曰：“君何不留楚太子，以市其下东国。”<br>薛公曰：“不可。我留太子，郢中立王，然则是我抱空质而行不义于天下也。”<br>苏秦曰：“不然，郢中立王，君因谓其新王曰‘与我下东国，吾为王杀太子；不<br>然，吾将与三国共立之。’然则下东国必可得也。苏秦之事可以请行；可以令楚<br>王亟入下东国；可以益割于楚；可以忠太子而使楚益入地；可以为楚王走太子；<br>可以忠太子使之亟去；可以恶苏秦于薛公；”可以为苏秦请封于楚；可以使人说<br>薛公以善苏子；可以使苏子自解于薛公。<br>苏秦谓薛公曰：“臣闻谋泄者事无功，计不决者名不成。今君留太子者，以<br>市下东国也。非亟得下东国者，则楚之计变，变则是君抱空质而负名于天下也。”<br>薛公曰：“善。为之奈何？”对曰：“臣请为君之楚，使亟入下东国之地。楚得<br>成，则君无败矣。”薛公曰：“善。”因遣之。<br>谓楚王曰：“齐欲奉太子而立之。臣观薛公之留太子者，以市下东国也。今<br>王不亟入下东国，则太子且倍王之割而使齐奉己。”楚王曰：“谨受命。”因献<br>下东国。故曰“可以使楚亟入地也。”<br>谓薛公曰：“楚之势可多割也。”薛公曰：“奈何？”“请告天子其故，使<br>太子谒之君，以忠太子。使楚王闻之，可以益入地。”故曰：“可以益割于楚。”<br>谓太子曰：“齐奉太子而立之，楚王请割地以留太子，齐少其地。太子何不<br>倍楚之割地而资齐，齐必奉太子。”太子曰：“善。”倍楚之割而延齐。楚王闻<br>之，恐，益割地而献之，尚恐事不成。故曰“可以使楚益入地也。”<br>谓楚王曰：“齐之所以敢多割地者，挟太子也。今已得地而求不止者，以太<br>子权王也。故臣能去太子。太子去，齐无辞，必不倍于王也。王因驰强齐而为交，<br>齐辞，必听王。然则是王去雠而得齐交也。”楚王大悦曰：“请以国因。”故曰<br>“可以为楚王使太子亟去也。”<br>谓太子曰：“夫剬楚者王也，以空名市者太子也，齐未必信太子之言也，<br>而楚功见矣。楚交成，太子必危矣。太子其图之。”太子曰：“谨受命。”乃约<br>车而暮去。故曰“可以使太子急去也。”<br>苏秦使人请薛公曰：“夫劝留太子者苏秦也，苏秦非诚以为君也，且以便楚<br>也。苏秦恐君之知之，故多割楚以灭迹也。今劝太子者又苏秦也，而君弗知。臣<br>窃为君疑之。”薛公大怒于苏秦。故曰“可使人恶苏秦于薛公也”。<br>又使人谓楚王曰：“夫使薛公留太子者苏秦也；奉王而代立楚太子者又苏秦<br>也；割地固约者又苏秦也；忠王而走太子者又苏秦也。今人恶苏秦于薛公，以其<br>为齐薄而为楚厚也。愿王之知之。”楚王曰：“谨受命。”因封苏秦为武贞君。<br>故曰“可以为苏秦请封于楚也。”<br>又使景鲤请薛公曰：“君之所以重于天下者，以能得天下之士而有齐权也。<br>今苏秦天下之辩士也，世与少有。君因不善苏秦，则是围塞天下士，而不利说途<br>也。夫不善君者，且奉苏秦，而于君之事殆矣。今苏秦善于楚王，而君不蚤亲，<br>则是身与楚为雠也。故君不如因而亲之，贵而重之，是君有楚也。”薛公因善苏<br>秦。故曰“可以为苏秦说薛公以善苏秦”。<br>○齐王夫人死<br>齐王夫人死，有七孺子皆近。薛公欲知王所欲立，乃献七珥，美其一，明日<br>视美珥所在，劝王立为夫人。<br>○孟尝君将入秦<br>孟尝君将入秦，止者千数，而弗听。苏秦欲止之，孟尝曰：“人事者吾已尽<br>知之矣；吾所未闻者，独鬼事耳。”苏秦曰：“臣之来也，固不敢言人事也，固<br>且以鬼事见君。”<br>孟尝君见之。谓孟尝君曰：“今者臣来，过于淄上，有土偶人与桃梗相与语。<br>桃梗谓土偶人曰：‘子，西岸之土也，挺子以为人，至岁八月，降雨下，淄水至，<br>则汝残矣。’土偶曰：‘不然，吾西岸之土也，土则复西岸耳。今子东国之桃梗<br>也，刻削子以为人，降雨下，淄水至，流子而去，则子漂漂者将何如耳。’今秦<br>四塞之国，譬若虎口，而君入之，则臣不知君所出矣。”孟尝君乃止。<br>○孟尝君在薛<br>孟尝君在薛，荆人攻之。淳于髡为齐使于荆，还反过薛，而孟尝令人体貌而<br>亲郊迎之。谓淳于髡曰：“荆人攻薛，夫子弗忧，文无以复侍矣。”淳于髡曰：<br>“敬闻命！”<br>至于齐，毕报。王曰：“何见于荆？”对曰：“荆甚固，而薛亦不量其力。”<br>王曰：“何谓也？”对曰：“薛不量其力，而为先王立清庙。荆固而攻之，清庙<br>必危。故曰：‘薛不量力而荆亦甚固。’”齐王和其颜色曰：“嘻！先君之庙在<br>焉！”疾兴兵救之。<br>颠蹶之请，望拜之谒，虽得则薄矣。善说者，陈其势，言其方；人之急也，<br>若自在隘窘之中，岂用强力哉？！<br>○孟尝君奉夏侯章<br>孟尝君奉夏侯章以四马百人之食，遇之甚欢。夏侯章每言，未尝不毁孟尝君<br>也。或以告孟尝君，孟尝君曰：“文有以事夏侯公矣，勿言。”董之繁菁以问夏<br>侯公，夏侯公曰：“孟尝君重，非诸侯也，而奉我四马百人之食。我无分寸之功<br>而得此，然吾毁之以为之也。君所以得为长者，以吾毁之者也。吾以身为孟尝君<br>岂得持言也？”<br>○孟尝君燕坐<br>孟尝君燕坐，谓三先生曰：“愿闻先生有以补之阙者。”<br>一人曰：“譬！天下之主有侵君者，臣请以臣之血湔其衽。”<br>田瞀曰：“车轶之所能至，请掩足下之短者，诵足下之长。千乘之君与万乘<br>之相其欲有君也，如使而弗及也。”胜{股目}曰：“臣愿以足下之府库财物收天<br>下之士，能为君决疑应卒，若魏文侯之有田子方、段干木也。此臣之所为君取矣。”<br>○孟尝君舍人有与君之夫人相爱者<br>孟尝君舍人有与君之夫人相爱者。或以问孟尝君曰：“为君舍人，而内与夫<br>人相爱，亦甚不义矣。君其杀之。”君曰：“睹貌而相悦者，人之情也，其错之<br>勿言也。”<br>居期年，君召爱夫人者而谓之曰：“子与文游久矣，大官未可得，小官公又<br>弗欲。卫君与文布衣交，请具车马、皮币，愿君以此从卫君游。”于卫甚重。<br>齐、卫之交恶，卫君甚欲约天下之兵以攻齐。是人谓卫君曰：“孟尝君不知<br>臣不肖，以臣欺君。且臣闻齐、卫先君，刑马压羊，盟曰：‘齐、卫后世无相攻<br>伐，有相攻伐者，令其命如此。’今君约天下者兵以攻齐，是足下倍先君盟约而<br>欺孟尝君也。愿君勿以齐为心。君听臣则可；不听臣，若臣不肖也，臣辄以颈血<br>湔足下衿。”卫君乃止。<br>齐人闻之，曰：“孟尝君可语善为事矣，转祸为功。”<br>○孟尝君有舍人而弗悦<br>孟尝君有舍人而弗悦，欲逐之。<br>鲁连谓孟尝君曰：“猿猕猴错木据水则不若鱼鳖；历险乘危则骐骥不如狐狸；<br>曹沫之奋三尺之剑，一军不能当，使曹沫释其三尺之剑，而操铫鎒，与农夫居<br>垅亩之中，则不若农夫。故物舍其所长，之其所短，尧亦有所不及矣。今使人而<br>不能，则谓之不肖；教人而不能，则谓之拙。拙则罢之，不肖则弃之。使人有弃<br>逐，不相与处，而来害相报者，岂非世之立教首也哉？”孟尝君曰：“善。”乃<br>弗逐。<br>○孟尝君出行国至楚<br>孟尝君出行国，至楚，献象床。郢之登徒直使送之，不欲行。见孟尝君门人<br>公孙戍曰：“臣，郢之登徒也，直送象床。象床之直千金，伤此若发漂，卖妻子<br>不足偿之。足下能使仆无行，先人有宝剑，愿得献之。”公孙曰：“诺。”<br>入见孟尝君曰：“君岂受楚象床哉？”孟尝君曰：“然。”公孙戍曰：“臣<br>愿君勿受。”孟尝君曰：“何哉？”公孙戍曰：“小国所以皆致相印于君者，闻<br>君于齐能振达贫穷，有存亡继绝之义。小国英桀之士，皆以国事累君，诚说君之<br>义，慕君之廉也。今到楚而受象床，所未至之国将何以待君？臣戍愿君勿受。”<br>孟尝君曰：“诺。”<br>公孙戍趋而去。未出，至中闺，君召而返之，曰：“子教文无受象床，甚善。<br>今何举足之高，志之扬也？”公孙戍曰：“臣有大喜三，重之宝剑一。”孟尝君<br>曰：“何谓也？”公孙戍曰：“门下百数，莫敢入谏，臣独入谏，臣一喜；谏而<br>得听，臣二喜；谏而止君之过，臣三喜。输象床，郢之登徒不欲行，许戍以先人<br>之宝剑。”孟尝君曰：“善。受之乎？”公孙戍曰：“未敢。”曰：“急受之。”<br>因书门版曰：“有能扬文之名、止文之过，私得宝于外者，疾入谏。”<br>○淳于髡一日而见七人于宣王<br>淳于髡一日而见七人于宣王。王曰：“子来，寡人闻之，‘千里而一士，是<br>比肩而立；百世而一圣，若随踵而至也。’今子一朝而见七士，则士不亦众乎？”<br>淳于髡曰：“不然，夫鸟同翼者而聚居，兽同足者而俱行。今求柴葫、桔梗<br>于沮泽，则累世不得一焉；及之睾黍梁父之阴，则郄车而载耳。夫物各有畴，今<br>髡贤者之畴也。王求士于髡，譬若挹水于河，而取火于燧也。髡将复见之，岂特<br>七士也？”<br>○齐欲伐魏<br>齐欲伐魏，淳于髡谓齐王曰：“韩子卢者，天下之疾犬也。东郭逡者，海内<br>之狡兔也。韩子庐逐东郭逡，环山者三，腾山者五，兔极于前，犬废于后，犬兔<br>俱罢，各死其处。田父见之，无劳倦之苦，而擅其功。今齐、魏久相持，以顿其<br>兵，弊其众，臣恐强秦大楚承其后，有田父之功。”齐王惧，谢将休士也。<br>○国子曰秦破马服君之师<br>国子曰：“秦破马服君之师，围邯郸。齐、魏亦佐秦伐邯郸，齐取淄鼠，魏<br>取伊是。公子无忌为天下循便计，杀晋鄙，率魏兵以救邯郸之围，使秦弗有而失<br>天下。是齐入于魏而救邯郸之功也。<br>“安邑者，魏之柱国也；晋阳者，赵之柱国也；鄢郢者，楚之柱国也。故三<br>国欲与秦壤界，秦伐魏取安邑，伐赵取晋阳，伐楚取鄢郢矣。福三国之君，兼二<br>周之地，举韩氏，取其地且天下之半。今又劫赵、魏，疏中国，封卫之东野，兼<br>魏之河南，绝赵之东阳，则赵、魏亦危矣。赵、魏危，则非齐之利也。韩、魏、<br>赵、楚之志，恐秦兼天下而臣其君，故专兵一志以逆秦。三国之与秦壤界而患急，<br>齐不与秦壤界而患缓。是以天下之势不得不事齐也。故秦得齐，则权重与中国；<br>赵、魏、楚得齐则足以敌秦。故秦、赵、魏得齐者重，失齐者轻。齐有此势，不<br>能以重于天下者何也？其用者过也。”<br><hr>
