<h4>《史部·战国策·卷一  东周》<b class="x">作者：刘向</b></h4>
<br>○秦兴师临周求九鼎<br>秦兴师临周而求九鼎，周君患之，以告颜率。颜率曰：“大王勿忧，臣请东<br>借救于齐。”<br>颜率至齐，谓齐王曰：“夫秦之为无道也，欲兴兵临周而求九鼎，周之君臣<br>内自尽计：与秦，不若归之大国。夫存危国，美名也；得九鼎，厚宝也。愿大王<br>图之！”齐王大悦，发师五万人，使陈臣思将以救周，而秦兵罢。<br>齐将求九鼎，周君又患之。颜率曰：“大王勿忧，臣请东解之。”<br>颜率至齐，谓齐王曰：“周赖大国之义，得君臣父子相保也，愿献九鼎。不<br>识大国何途之从而致之齐？”齐王曰：“寡人将寄径于梁。”颜率曰：“不可。<br>夫梁之君臣欲得九鼎，谋之晖台之下，少海之上，其日久矣，鼎入梁，必不出。”<br>齐王曰：“寡人将寄径于楚。”对曰：“不可。楚之君臣欲得九鼎，谋之于叶庭<br>之中，其日久矣。若入楚，鼎必不出。”王曰：“寡人终何途之从而致之齐？”<br>颜率曰：“弊邑固窃为大王患之。夫鼎者，非效醯壶酱甀耳，可怀甀挟<br>挈以至齐者，非效鸟集乌飞、兔兴马逝，漓然止于齐者。昔周之伐殷，得九鼎，<br>凡一鼎而九万人挽之，九九八十一万人，士卒师徒器械被具，所以备者称此。今<br>大王纵有其人，何途之从而出？，臣窃为大王私忧之。”齐王曰：“子之数来者，<br>犹无与耳。”颜率曰：“不敢欺大国，疾定所从出，弊邑迁鼎以待命。”齐王乃<br>止。<br>○秦攻宜阳<br>秦攻宜阳，周君谓赵累曰：“子以为何如？”对曰：“宜阳必拔也。”君曰：<br>“宜阳城方八里，材士十万，粟支数年，公仲之军二十万，景翠以楚之众临山而<br>救之，秦必无功。”对曰：“甘茂，羁旅也，攻宜阳而有功，则周公旦也；无功，<br>则削迹于秦。秦王不听群臣父兄之义，而攻宜阳，宜阳不拔，秦王耻之。臣故曰<br>‘拔’。”君曰：“子为寡人谋，且奈何？”对曰：“君谓景翠曰：‘公爵为执<br>圭，官为柱国，战而胜，则无加焉矣；不胜，则死。不如背秦。援宜阳，公进兵，<br>秦恐公之乘其弊也，必以宝事公。公中慕公之为己乘秦也，亦必尽其宝。’”<br>秦拔宜阳，景翠果进兵。秦惧，遽效煮枣，韩氏果亦效重宝。景翠得城于秦，<br>受宝于韩，而德东周。<br>○东周与西周战<br>东周与西周战，韩救西周。为东周谓韩王曰：“西周者，故天子之国也，多<br>名器重宝。案兵而勿出，可以德东周，西周之宝可尽矣。”<br>○东周与西周争<br>东周与西周争，西周欲和于楚、韩。齐明谓东周君曰：“臣恐西周之与楚、<br>韩宝，令之为己求地于东周也。不若谓楚、韩曰：‘西周之欲入宝，持二端。今<br>东周之兵不急西周，西周之宝不入楚、韩。’楚、韩欲得宝，即且趣我攻西周。<br>西周宝出，是我为楚、韩取宝以德之也，西周弱矣。”<br>○东周欲为稻<br>东周欲为稻，西周不下水，东周患之。苏子谓东周君曰：“臣请使西周下水<br>可乎？”<br>乃往见西周之君曰：“君之谋过矣！今不下水，所以富东周也。今其民皆种<br>麦，无他种矣。君若欲害之，不若一为下水，以病其所种。下水，东周必复种稻；<br>种稻而复夺之。若是，则东周之民可令一仰西周而受命于君矣。”西周君曰：<br>“善。”遂下水。苏子亦得两国之金也。<br>○昭献在阳翟<br>昭献在阳翟，周君将令相国往，相国将不欲。苏厉为之谓周君曰：“楚王与<br>魏王遇也，主君令陈封之楚，令向公之魏。楚、韩之遇也，主君令许公之楚，令<br>向公之韩。今昭献非人主也，而主君令相国往；若其王在阳翟，主君将令谁往？”<br>周君曰：“善。”乃止其行。<br>○秦假道于周以伐韩<br>秦假道于周以伐韩，周恐假之而恶于韩，不假而恶于秦。史黡谓周君曰：<br>“君何不令人谓韩公叔曰‘秦敢绝塞而伐韩者，信东周也。公何不与周地，发重<br>使使之楚，秦必疑，不信周，是韩不伐也。’又谓秦王曰：‘韩强与周地，将以<br>疑周于秦，寡人不敢弗受。’秦必无辞而令周弗受。是得地于韩，而听于秦也。”<br>○楚攻雍氏<br>楚攻雍氏，周粻秦、韩。楚王怒周，周之君患之。<br>为周谓楚王曰：“以王之强而怒周，周恐，必以国合于所与粟之国，则是劲<br>王之敌也。故王不如速解周恐，彼前得罪而后得解，必厚事王矣。”<br>○周最谓石礼<br>周最谓石礼曰：“子何不以秦攻齐？臣请令齐相子，子以齐事秦，必无处矣。<br>子因令周最居魏以共之，是天下制于子也。子东重于齐，西贵于秦，秦、齐合，<br>则子常重矣。”<br>○周相吕仓见客于周君<br>周相吕仓见客于周君。前相工师藉恐客之伤已也，因令人谓周君曰：“客者，<br>辩士也，然而所以不可者，好毁人。”<br>○周文君免士工师藉<br>周文君免士工师藉，相吕仓，国人不说也。君有闵闵之心。<br>谓周文君曰：“国必有诽誉，忠臣令诽在已，誉在上。宋君夺民时以为台，<br>而民非之；无忠臣以掩盖之也。子罕释相为司空，民非子罕而善其君。齐桓公宫<br>中七市，女闾七百，国人非之；管仲故为三归之家，以掩桓公非，自伤于民也。<br>《春秋》记臣弑君者以百数，皆大臣见誉者也。故大臣得誉，非国家之美也。故<br>‘众庶成强，增积成山。’”周君遂不免。<br>○温人之周<br>温人之周，周不纳。问曰：“客耶？”对曰：“主人也。”问其巷而不知也，<br>吏因囚之。<br>君使人问之曰：“子非周人，而自谓非客，何也？”对曰：“臣少而诵《诗》，<br>《诗》曰：‘普天之下，莫非王土；率土之滨，莫非王臣。’今周君天下，则我<br>天子之臣，而又为客哉？故曰‘主人’。”君乃使吏出之。<br>○或为周最谓金投<br>或为周最谓金投曰：“秦以周最之齐疑天下，而又知赵之难子齐人战，恐齐<br>韩之合，必先合于秦。秦、齐合，则公之国虚矣。公不若救齐，因佐秦而伐韩、<br>魏，上党、长子赵之有已公东收宝于秦，南取地于韩、魏，因以因徐为之东，则<br>有合矣。”<br>○周最谓金投<br>周最谓金投曰：“公负令秦与强齐战。战胜，秦且收齐而封之，使无多割，<br>而听天下；之战不胜，国大伤，不得不听秦。秦尽韩、魏之上党，太原西止秦之<br>有已。秦地天下之半也，制齐、楚、三晋之命，复国且身危，是何计之道也。”<br>○石行秦谓大梁造<br>石行秦谓大梁造曰：“欲决霸王之名，不如备两周辩知之士。”谓周君曰：<br>“君不如令辩知之士为君争于秦。”<br>○谓薛公<br>谓薛公曰：“周最于齐王也而逐之，听祝弗、相吕礼者，欲取秦；秦、齐合，<br>弗与礼重矣。有周齐，秦必轻君。君弗如急北兵趋赵以秦、魏，收周最以为后行，<br>且反齐王之信，又禁天下之率。齐无秦，天下果，弗必走，齐王谁与为其国？”<br>○齐听祝弗<br>齐听祝弗外周最。谓齐王曰：“逐周最、听祝弗、相吕礼者，欲深取秦也。<br>秦得天下，则伐齐深矣；夫齐合则赵恐伐，故急兵以示秦。秦以赵攻，与之齐伐<br>赵，其实同理，必不处矣。故用祝弗，即天下之理也。”<br>○苏厉为周最谓苏秦<br>苏厉为周最谓苏秦曰：“君不如令王听最以地合于魏，赵故必怒，合于齐。<br>是君以合齐与强楚。吏产子君，若欲因最之事，则合齐者，君也；割地者，最也。”<br>○谓周最曰仇赫之相宋<br>谓周最曰：“仇赫之相宋，将以观秦之应赵、宋败三国。三国不败，将兴赵、<br>宋合于东方以孤秦，亦将观韩、魏之于齐也；不固，则将与宋败三国，则卖赵、<br>宋于三国。公何不令人谓韩、魏之王曰：‘欲秦、赵之相卖乎？何不合周最兼相，<br>视之不可离，则秦、赵必相卖以合于王也。”<br>○为周最谓魏王<br>为周最谓魏王曰：“秦知赵之难与齐战也，将恐齐、赵之合也，必阴劲之。<br>赵不敢战，恐秦不己收也，先合于齐。秦、赵争齐，而王无人焉，不可。王不去<br>周最，合与收齐。而以兵之急，则伐齐无因事也。”<br>○谓周最曰魏王以国与先生<br>谓周最曰：“魏以国与先生，贵合于秦以伐齐。薛公故主，轻往其薛，不顾<br>其先君之丘墓，而公独修虚信，为茂行，明群臣，据故主，不与伐齐者产，以忿<br>强秦，不可。公不如谓魏王、薛公曰：‘请为王入齐，天下不能伤齐，而有变，<br>臣请为救之；无变，王遂伐之。且臣为齐奴也，如累王之交于天下，不可。王为<br>臣赐厚矣，臣入齐，则王亦无齐之累也。’”<br>○赵取周之祭地<br>赵取周之祭地，周君患之，告于郑朝。郑朝曰：“君勿患也，臣请以三十金<br>复取之。”周君予之，郑朝献赵太卜，因告以祭地事。及王病，使卜之。太卜谴<br>之曰：“周之祭地为祟。”赵乃还之。<br>○杜赫欲重景翠于周<br>杜赫欲重景翠于周，谓周君曰：“君之国小，尽君子重宝珠玉以事诸侯，不<br>可不察也。譬之如张罗者，张于无鸟之所，则终日无所得矣；张于多鸟处，则又<br>骇鸟矣。必张于有鸟无鸟之际，然后能多得鸟矣。今君将施于大人，大人轻君；<br>施于小人，小人无可以求，又费财焉。君必施于今之穷士不必且为大人者，故能<br>得欲矣。”<br>○周共太子死<br>周公太子死，有五庶子，皆爱之而无适立也。<br>司马翦谓楚王曰：“何不封公子咎，而为之请太子？”左成谓司马翦曰：<br>“周君不听，是公之知困而交绝于周也。不如谓周君曰：‘孰欲立也？微告翦，<br>翦今楚王资之以地。’”<br>公若欲为太子，因令人谓相国御展子廧夫空曰：“王类欲令若为之，此健士<br>也，居中不便于相国。”相国令之为太子。<br>○三国隘秦<br>三国隘秦，周令其相之秦，以秦之轻也，留其行。有人谓相国曰：“秦之轻<br>重未可知也。秦欲知三国之情，公不如遂见秦王曰：‘请谓王听东方之处。’秦<br>必重公。是公重周，重周以取秦也。齐重，故有周而已取齐，是周常不失重国之<br>交也。”<br>○昌他亡西周<br>昌他亡西周，之东周，尽输西周之情于东周。东周大喜，西周大怒。冯且曰：<br>“臣能杀之。”君予金三十斤。冯且使人操金与书，閒遗昌他。书曰：“告昌他：<br>事可成，勉成之；不可成，亟亡来，亡来。事久且泄，自令身死。”因使人告东<br>周之候曰：“今夕有奸人当入者矣。”候得而献东周，东周立杀昌他。<br>○昭翦与东周恶<br>昭翦与东周恶，或谓照翦曰：“为公画阴计。”照翦曰：“何也？”“西周<br>甚憎东周，尝欲东周与楚恶，西周必令贼贼公，因宣言东周也，以西周之与王也。”<br>照翦曰：“善。吾又恐东周之贼己，而以轻西周恶之于楚。”遽和东周。<br>○严氏为贼<br>严氏为贼，而阳竖与焉。道周，周君留之十四日，载以乘车驷马而遣之。韩<br>使人让周，周君患之。客谓周君曰：“正语之曰：‘寡人知严氏之为贼，而阳竖<br>与之，故留之十四日以待命也。小国不足，亦以容贼？君之使又不至，是以遣之<br>也。’”<br><hr>
