<h4>《史部·北齐书·卷四十八  列传第四十》<b class="x">作者：李百药</b></h4>
<br>◎外戚<br>○赵猛娄睿尔朱文畅郑仲礼李祖升元蛮胡长仁<br>自两汉以来，外戚之家罕有全者，其倾覆之迹，逆乱之机，皆详诸前史。齐<br>氏后妃之族，多自保全，唯胡长仁以谮诉贻祸，斛律光以地势被戮，俱非女谒盛<br>衰之所致也。今依前代史官，述《外戚》云尔。<br>赵猛，太安狄那人。姊为文穆皇帝继室，生赵郡王琛。猛性方直，颇有器干。<br>高祖举义，迁南营州刺史，卒。<br>娄睿，字佛仁，武明皇后兄子也。父壮，魏南部尚书。睿少好弓马，有武干，<br>为高祖帐内都督。从破尔朱于韩陵，累迁开府仪同、骠骑大将军。睿无器干，唯<br>以外戚贵幸，而纵情财色，为时论所鄙。皇建初，封东安王。高归彦反于冀州，<br>诏睿往平之。还，拜司徒公。周兵寇东关，叡率军赴援，频战有功，擒周将杨<br>檦等。进大司马，出总偏师，赴悬瓠。睿在豫境，留停百馀日，侵削官私，<br>专行非法，坐免官。寻授太尉。薨。<br>尔朱文畅，荣第四子也。初封昌乐王。其姊魏孝庄皇后，及四胡败灭，高祖<br>纳之，待其家甚厚，文畅由是拜肆州刺史。家富于财，招致宾客，既籍门地，穷<br>极豪侈，与丞相司马任胄、主簿李世林、都督郑仲礼、房子远等深相爱狎，外示<br>杯酒之交，而潜谋逆乱。自魏氏旧俗，以正月十五日夜为打竹簇之戏，有能中者，<br>即时赏帛。任胄令仲礼藏刀于袴中，因高祖临观，谋为窃发，事捷之后，共奉文<br>畅为主。为任氏家客薛季孝告高祖，问皆具伏。以其姊宠故，止坐文畅一房。<br>弟文略，以兄文罗卒无后，袭梁郡王。以文畅事，当从坐，高祖特加宽贷。<br>文略聪明俊爽，多所通习。世宗尝令章永兴于马上弹胡琵琶，奏十馀曲，试使文<br>略写之，遂得其八。世宗戏之曰：“聪明人多不老寿，梁郡其慎之。”文略对曰：<br>“命之修短，皆在明公。”世宗怆然曰：“此不足虑也。”初，高祖遗令恕文略<br>十死，恃此益横，多所凌忽。平秦王有七百里马，文略敌以好婢，赌而取之。明<br>日，平秦致请，文略杀马及婢，以二银器盛婢头马肉而遗之。平秦王诉之于文宣，<br>系于京畿狱。文略弹琵琶，吹横笛，谣咏，倦极便卧唱挽歌。居数月，夺防者弓<br>矢以射人曰：“不然，天子不忆我。”有司奏之，伏法。文略尝大遗魏收金，请<br>为其父作佳传，收论尔朱荣比韦、彭、伊、霍，盖由是也。<br>郑仲礼，荥阳开封人，魏鸿胪严庶子也。少轻险，有膂力，高祖嬖宠其姊，<br>以亲戚被昵，擢帐内都督。尝执高祖弓刀，出入随从。任胄为好酒不忧公事，高<br>祖责之，胄惧，谋为逆。赖武明娄后为请，故仲礼死不及其家。<br>李祖升，赵国平棘人，显祖李皇后之长兄。父希宗，上党守。祖升仪容瑰丽，<br>垂手过膝，睦姻好施，文学足以自通。仕至齐州刺史，为徒兵所害。<br>弟祖勋，显祖受禅，除秘书丞。及女为济南王妃，除侍中，封丹阳王。济南<br>废，为光州刺史。祖勋性贪慢，兼妻崔氏骄豪干政，时论鄙之。以数坐赃免官。<br>无才干，自少及长，居官皆因内宠，无可称述，卒。<br>元蛮，魏太师江阳王继子，肃宗元皇后之父也。历光禄卿。天保十年，大诛<br>元氏，肃宗为蛮苦请，因是追原之，赐姓步六孤氏。寻病卒。<br>胡长仁，字孝隆，安定临泾人，武成皇后之兄。父延之，魏中书令。长仁累<br>迁右仆射及尚书令。世祖崩，预参朝政，封陇东王。左丞邹孝裕、郎中陆仁惠、<br>卢元亮厚相结托。长仁每上省，孝裕必方驾而来。省务既繁，簿案堆积，令史欲<br>谘都座者日有百数。孝裕屏人私话，朝退亦相随，仁惠、元亮又伺间而往，停断<br>公事，时人号为三佞。长仁私游密席，处处追寻。孝裕劝其求进，和士开深疾之，<br>于是奏除孝裕为章武郡守，元亮等皆出。孝裕又说长仁曰：“王阳卧疾，士开必<br>来，因而杀之。入见太后，不过百日失官，便代其处。”士开知谋，徙孝裕为北<br>营州建德郡守。后长仁倚亲，骄豪无畏惮。士开出为齐州刺史。长仁怨愤，谋令<br>剌士开，事觉，遂赐死。寻而后主纳长仁女为后，重加赠谥，长仁弟等前后七人<br>并赐王爵，合门贵盛。<br>从祖兄长粲。父僧敬，即魏孝静帝之舅，位至司空。长粲少而敏悟，以外戚<br>起家给事中，迁黄门侍郎。后主践祚，长粲被敕与黄门冯子琮出入禁中，专典敷<br>奏。世祖崩，与领军娄定远、录尚书赵彦深、和士开、高文遥、领军綦连猛、高<br>阿那肱、仆射唐邕同知朝政，时人号为八贵。于后定远、文遥并出，唐邕专典外<br>兵，綦连猛、高阿那肱别总武任，长粲常在左右，兼宣诏令，从幸晋阳。后主即<br>位，富于春秋，庶事皆归委长粲，长粲尽心毗奉，甚得名誉。又为侍中。长仁心<br>欲入处机要之地，为执政不许，长仁疑长粲通谋，大以为恨。遂言于太后，发其<br>阴私，请出为州，后主不得已从焉。除赵州刺史。及辞，长粲流涕，后主亦悯默。<br>至州，因沐发手不得举，失音，卒。<br><hr>
