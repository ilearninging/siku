<h4>《史部·北齐书·卷三十三  列传第二十五》<b class="x">作者：李百药</b></h4>
<br>○萧明萧祗萧退萧放徐之才<br>萧明，兰陵人，梁武帝长兄长沙王懿之子。在其本朝，甚为梁武所亲爱。少<br>历显职，封浈阳侯。太清中，以为豫州刺史。梁主既纳侯景，诏明率水陆诸军趋<br>彭城，大图进取。又命兖州刺史南康嗣王会理总驭群帅，指授方略。明渡淮未几，<br>官军破之，尽俘其众。魏帝升门楼，亲引见明及诸将帅，释其禁，送于晋阳。世<br>宗礼明甚重，谓之曰：“先王与梁主和好十有馀年，闻彼礼佛文，常云奉为魏主，<br>并及先王，此甚是梁主厚意。不谓一朝失信，致此纷扰。自出师薄伐，无战不克，<br>无城不陷，今自欲和，非是力屈。境上之事，知非梁主本心，当是侯景违命扇动<br>耳。侯可遣使谘论，若犹存先王分义，重成通和者，吾不必违先王之旨，侯及诸<br>人并即放还。”于是使人以明书告梁主，梁主乃致书以慰世宗。<br>天保六年，梁元为西魏所灭，显祖诏立明为梁主，前所获梁将湛海珍等皆听<br>从明归，令上党王涣率众以送。是时梁太尉王僧辩、司空陈霸先在建邺，推晋安<br>王方智为丞相。显祖赐僧辩、霸先玺书，僧辩未奉诏。上党王进军，明又与僧辩<br>书，往复再三，陈祸福，僧辩初不纳。既而上党王破东关，斩裴之横，江表危惧，<br>僧辩乃启上党求纳明，遣舟舰迎接。王飨梁朝将士，及与明刑牲歃血，载书而盟。<br>于是梁舆东度，齐师北反。侍中裴英起卫送明入建邺，遂称尊号，改承圣四年为<br>天成元年，大赦天下，宇文黑獭、贼察等不在赦例。以方智为太子，授王僧辩大<br>司马。明上表遣第二息章驰到京都，拜谢宫阙。冬，霸先袭杀僧辩，复立方智，<br>以明为太傅、建安王。霸先奉表朝廷，云僧辩阴谋篡逆，故诛之。方智请称臣，<br>永为藩国，齐遣行台司马恭及梁人盟于历阳。明年，诏征明。霸先犹称藩，将遣<br>使送明，会明疽发背死。<br>梁将王琳在江上与霸先相抗，显祖遣兵纳梁永嘉王萧庄主梁祀。九年二月，<br>自湓城济江，三月，即帝位于郢州，年号天启，王琳总其军国，追谥明曰闵皇帝。<br>明年，庄为陈人所败，遂入朝，封为侯。朝廷许以兴复，竟不果。后主亡之日，<br>庄在邺饮气而死。<br>萧祗，字敬式，梁武弟南平王伟之子也。少聪敏，美容仪。在梁封定襄侯，<br>位东扬州刺史。于时江左承平，政宽人慢，祗独莅以严切，梁武悦之。迁北兖州<br>刺史。太清二年，侯景围建邺。祗闻台城失守，遂来奔。以武定七年至邺，文襄<br>令魏收、邢邵与相接对。历位太子少傅，领平阳王师，封清河郡公。齐天保初，<br>授右光禄大夫，领国子祭酒。时梁元帝平侯景，复与齐通好，文宣欲放祗等还南。<br>俄而西魏克江陵，遂留邺都，卒。赠中书监、车骑大将军、扬州刺史。<br>萧退，梁武帝弟司空鄱阳王恢之子也。退在梁封湘潭侯，位青州刺史。建邺<br>陷，与从兄祗俱入东魏。齐天保中，位金紫光禄大夫，卒。子慨，深沉有礼，乐<br>善好学，攻草隶书。南士中称为长者。历著作佐郎，待诏文林馆，卒于司徒从事<br>中郎。<br>萧放，字希逸，随父祗至邺。祗卒，放居丧以孝闻。所居庐室前有二慈鸟来<br>集，各据一树为巢，自午以前，驯庭饮啄，午后更不下树，每临时，舒翅悲鸣，<br>全似哀泣。家人伺之，未常有阙。时以为至孝之感。服阕，袭爵。武平中，待诏<br>文林馆。放性好文咏，颇善丹青，因此在宫中披览书史及近世诗赋，监画工作屏<br>风等杂物见知，遂被眷待。累迁太子中庶子、散骑常侍。<br>徐之才，丹阳人也。父雄，事南齐，位兰陵太守，以医术为江左所称。之才<br>幼而隽发，五岁诵《孝经》，八岁略通义旨。曾与从兄康造梁太子詹事汝南周舍<br>宅听《老子》。舍为设食，乃戏之曰：“徐郎不用心思义，而但事食乎？”之才<br>答曰：“盖闻圣人虚其心而实其腹。”舍嗟赏之。年十三，召为太学生，粗通<br>《礼》、《易》。彭城刘孝绰、河东裴子野、吴郡张嵊等每共论《周易》及《丧<br>服》仪，酬应如响。咸共叹曰：“此神童也。”孝绰又云：“徐郎燕颔，有班定<br>远之相。”陈郡袁昂领丹阳尹，辟为主簿，人务事宜，皆被顾访。郡廨遭火，之<br>才起望，夜中不著衣，披红服帕出房，映光为昂所见。功曹白请免职，昂重其才<br>术，仍特原之。豫章王综出镇江都，复除豫章王国左常侍，又转综镇北主簿。及<br>综入魏，三军散走，之才退至吕梁，桥断路绝，遂为魏统军石茂孙所止。综入魏<br>旬月，位至司空。魏听综收敛僚属，乃访之才在彭泗，启魏帝云：“之才大善医<br>术，兼有机辩。”诏征之才。孝昌二年，至洛，敕居南馆，礼遇甚优。从祖謇子<br>践启求之才还宅。之才药石多效，又窥涉经史，发言辩捷，朝贤竞相要引，为之<br>延誉。武帝时，封昌安县侯。天平中，齐神武征赴晋阳，常在内馆，礼遇稍厚。<br>武定四年，自散骑常侍转秘书监。文宣作相，普加黜陟。杨愔以其南土之人，不<br>堪典秘书，转授金紫光禄大夫，以魏收代领之。之才甚怏怏不平。<br>之才少解天文，兼图谶之学，共馆客宋景业参校吉凶，知午年必有革易，因<br>高德政启之。文宣闻而大悦。时自娄太后及勋贵臣咸云关西既是劲敌，恐其有挟<br>天子令诸侯之辞，不可先行禅代事。之才独云：“千人逐免，一人得之，诸人咸<br>息。须定大业，何容翻欲学人。”又援引证据，备有条目，帝从之。登祚后，弥<br>见亲密。之才非唯医术自进，亦为首唱禅代，又戏谑滑稽，言无不至，于是大被<br>狎昵。寻除侍中，封池阳县伯。见文宣政令转严，求出，除赵州刺史，竟不获述<br>职，犹为弄臣。<br>皇建二年，除西兖州刺史。未之官，武明皇太后不豫，之才疗之，应手便愈，<br>孝昭赐采帛千段、锦四百匹。之才既善医术，虽有外授，顷即征还。既博识多闻，<br>由是于方术尤妙。大宁二年春，武明太后又病。之才弟之范为尚药典御，敕令诊<br>候。内史皆令呼太后为石婆，盖有俗忌，故改名以厌制之。之范出告之才曰：<br>“童谣云：‘周里跂求伽，豹祠嫁石婆，斩冢作媒人，唯得一量紫綖靴。’今<br>太后忽改名，私所致怪。”之才曰：“跂求伽，胡言去已。豹祠嫁石婆，岂有好<br>事？斩冢作媒人，但令合葬自斩冢。唯得紫綖靴者，得至四月，何者？紫之为<br>字‘此’下‘系’，‘延’者熟，当在四月之中。”之范问靴是何义。之才曰：<br>“靴者革旁化，宁是久物？”至四月一日，后果崩。<br>有人患脚跟肿痛，诸医莫能识。之才曰：“蛤精疾也，由乘船入海，垂脚水<br>中。疾者曰：“实曾如此。”之才为剖得蛤子二，大如榆荚。又有以骨为刀子靶<br>者，五色班斓。之才曰：“此人瘤也。”问得处，云于古冢见髑髅额骨长数寸，<br>试削视，有文理，故用之。其明悟多通如此。<br>天统四年，累迁尚书左仆射，俄除兖州刺史，特给铙吹一部。之才医术最高，<br>偏被命召。武成酒色过度，怳惚不恒，曾病发，自云初见空中有五色物，稍近，<br>变成一美妇人，去地数丈，亭亭而立。食顷，变为观世音。之才云：“此色欲多，<br>大虚所致。”即处汤方，服一剂，便觉稍远，又服，还变成五色物，数剂汤，疾<br>竟愈。帝每发动，辄遣骑追之，针药所加，应时必效，故频有端执之举。入秋，<br>武成小定，更不发动。和士开欲依次转进，以之才附籍兖州，即是本属，遂奏附<br>除刺史，以胡长仁为右仆射。及十月，帝又病动，语士开云：“恨用之才外任，<br>使我辛苦。”其月八日，敕驿追之才。帝以十日崩，之才十一日方到。既无所及，<br>复还赴州。在职无所侵暴，但不甚闲法理，颇亦疏慢，用舍自由。<br>五年冬，后王征之才。寻左仆射阙，之才曰：“自可复禹之绩。”武平元年，<br>重除尚书左仆射。之才于和士开、陆令萱母子曲尽卑狎，二家苦疾，救护百端。<br>由是迁尚书令，封西阳郡王。祖珽执政，除之才侍中、太子太师。之才恨曰：”<br>子野沙汰我。”珽目疾，故以师旷比之。<br>之才聪辨强识，有兼人之敏，尤好剧谈谑语，公私言聚，多相嘲戏。郑道育<br>常戏之才为师公。之才曰：“既为汝师，又为汝公，在三之义，顿居其两。”又<br>嘲王昕姓云：“有言则讠王，近犬便狂，加颈足而为马，施角尾而为羊。”卢元<br>明因戏之才云：“卿姓是未入人，名是字之误。”即答云：“卿姓在亡为虐，在<br>丘为虚，生男则为虏，养马则为驴。”又尝与朝士出游，遥望群犬竞走，诸人试<br>令目之。之才即应声云：“为是宋鹊，为是韩卢，为逐李斯东走，为负帝女南徂。”<br>李谐於广坐，因称其父名曰：“卿嗜熊白生否？”之才曰：“平平耳。”又曰：<br>“卿此言於理平否？”谐遽出避之，道逢其甥高德正。德正曰：“舅颜色何不悦？”<br>谐告之故。德正径造坐席，连索熊白。之才谓坐者曰：“个人讳底？”众莫知。<br>之才曰：“生不为人所知，死不为人所讳，此何足问？”唐邕、白建方贵，时人<br>言云：“并州赫赫唐与白。”之才蔑之。元日，对邕为诸令史祝曰：“见卿等位<br>当作唐、白。”又以小史好嚼笔，故尝执管就元文遥口曰：“借君齿。”其不逊<br>如此。<br>历事诸帝，以戏狎得宠。武成生齻牙，问诸医。尚药典御邓宣文以实对，<br>武成怒而挞之。后以问之才，拜贺曰：“此是智牙，生智牙者聪明长寿。”武成<br>悦而赏之。为仆射时，语人曰：“我在江东，见徐勉作仆射，朝士莫不佞之。今<br>我亦是徐仆射，无一人佞我，何由可活！”之才妻魏广阳王妹，之才从文襄求得<br>为妻。和士开知之，乃淫其妻。之才遇见而避之，退曰：“妨少年戏笑。”其宽<br>纵如此。年八十，卒。赠司徒公、录尚书事，谥曰文明。<br>长子林，字少卿，太尉司马。次子同卿，太子庶子，之才以其无学术，每叹<br>云：“终恐同《广陵散》矣。”<br>弟之范，亦医术见知，位太常卿，特听袭之才爵西阳王。入周，授仪同大将<br>军。开皇中卒。<br><hr>
