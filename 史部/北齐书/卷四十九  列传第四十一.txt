<h4>《史部·北齐书·卷四十九  列传第四十一》<b class="x">作者：李百药</b></h4>
<br>◎方伎<br>○由吾道荣王春信都芳宋景业许遵吴遵世赵辅和皇甫玉解<br>法选魏宁綦母怀文张子信马嗣明<br>《易》曰：定天下之吉凶，成天下之亹亹，莫善于蓍龟。是故天生神物，圣<br>人则之。又神农、桐君论《本草》药性，黄帝、岐伯说病候治方，皆圣人之所重<br>也。故太史公著《龟策》、《日者》及《扁鹊仓公传》，皆所以广其闻见，昭示<br>后昆。齐氏作霸以来，招引英俊，但有艺能，无不毕策，今并录之以备《方伎》<br>云。<br>由吾道荣，琅邪人。少好道法，与其同类相求，入长白、太山潜隐，具闻道<br>术。仍游邹、鲁之间，习儒业。晋阳人某，大明法术，乃寻之。是人为人家庸力，<br>无识之者，久乃访知。其人道家符水、咒禁、阴阳历数、天文、药性无不通解，<br>以道荣好尚，乃悉授之。是人谓道荣云：“我本恒岳仙人，有少罪过，为天官所<br>谪。今限满将归，卿宜送吾至汾水。”及河，值水暴长，桥坏，船渡艰难。是人<br>乃临水禹步，以一符投水中，流便绝。俄顷水积将至天，是人徐自沙石上渡。唯<br>道荣见其如是，傍人咸云水如此长，此人遂能浮过，共惊异之。道荣仍归本部，<br>隐于琅邪山，辟谷，饵松术、茯苓，求长生之秘。寻为显祖追往晋阳。至辽阳山<br>中，有猛兽去马十步，所追人惊怖将走。道荣以杖画地成火坑，猛兽遽走。俄值<br>国废，道荣归周。隋初乃卒。又有张远游者，显祖时令与诸术士合九转金丹。及<br>成，显祖置之玉匣，云：“我贪世间作乐，不能即飞上天，待临死时取服。”<br>王春，河东人，少好易占，明风角，游于赵、魏之间，飞符上天。高祖起于<br>信都，引为馆客。韩陵之战，四面受敌，从寅至午，三合三离。高祖将退军，春<br>叩马谏曰：“比未时，必当大捷。”遽缚其子诣王为质，不胜请斩之。俄而贼大<br>败。其后每从征讨，其言多中，位徐州刺史，卒。<br>信都芳，河间人。少明算术，为州里所称。有巧思，每精研究，忘寝与食，<br>或坠坑坎。尝语人云：“算之妙，机巧精微，我每一沉思，不闻雷霆之声也。”<br>其用心如此。以术数干高祖为馆客，授参军丞相仓曹。祖珽谓芳曰：“律管吹灰，<br>术甚微妙，绝来既久，吾思所不至，卿试思之。”芳遂留意，十数日，便云：<br>“吾得矣，然终须河内葭莩灰。”后得河内葭莩，用其术，应节便飞，馀灰即不<br>动也。不为时所重，竟不行，故此法遂绝云。芳又撰次古来浑天、地动、欹器、<br>漏刻诸巧事，并画图，名曰《器准》。又著《乐书》、《遁甲经》、《四术周髀<br>宗》。芳又私撰历书，名为《灵宪历》，算月有频大频小，食必以朔，证据甚甄<br>明，每云：“何承天亦为此法，不能精，灵宪若成，必当百代无异议。”书未就<br>而卒。<br>宋景业，广宗人。明《周易》，为阴阳纬候之学，兼明历数。魏末，任北平<br>守。显祖作相，在晋阳，景业因高德政上言：“《易稽览图》曰：‘《鼎》，五<br>月，圣人君，天与延年齿，东北水中，庶人王，高得之。’谨案东北水谓渤海也，<br>高得之，明高氏得天下也。”是时魏武定八年五月也。高德政、徐之才并劝显祖<br>应天受禅，乃之邺。至平城都，诸大臣沮计，将还。贺拔仁等又云：“景业误王，<br>宜斩之以谢天下。”显祖曰：“景业当为帝王师，何可杀也。”还至并，显祖令<br>景业筮，遇《乾》之《鼎》。景业曰：“《乾》为君，天也。《易》曰：‘时乘<br>六龙以御天。’《鼎》，五月卦也。宜以仲夏吉辰御天受禅。”或曰：“阴阳书，<br>五月不可入官，犯之卒于其位。”景业曰：“此乃大吉，王为天子，无复下期，<br>岂得不终于其位。”显祖大悦。天保初，授散骑侍郎。<br>又有荆次德，有术数，预知尔朱荣成败，又言代魏者齐。葛荣闻之，故自号<br>齐王。待次德以殊礼，问其天人之事。对曰：“齐当兴，东海出天子，今王据渤<br>海，是齐地。又太白与月并，宜速用兵，迟则不吉。”荣不从也。<br>许遵，高阳人。明《易》，善筮，兼晓天文、风角、占相、逆刺，其验若神。<br>高祖引为馆客，自言禄命不富贵，不横死，是以任性疏诞，多所犯忤，高祖常容<br>惜之。邙阴之役，遵谓李业兴曰：“彼为火阵，我木阵，火胜木，我必败。”果<br>如其言。清河王岳以遵为开府田曹记室。岳封王，以告遵，遵曰：“蜜蜂亦作王。”<br>岳后将救江陵，遵曰：“此行必致后凶，宜辞疾勿去。”岳曰：“势不免去，正<br>当与君同行。”遵曰：“好与生人相随，不欲共死人同路。”还。岳至京寻丧。<br>显祖无道日甚，遵语人曰：“多折算来，吾筮此狂夫何时当死。”遂布算满床，<br>大言曰：“不出冬初，我乃不见。”显祖以十月崩，遵果以九月死。<br>吴遵世，字季绪，渤海人，少学《易》，入恒山从隐居道士游处。数年，忽<br>见一老翁谓之云：“授君开心符。”遵世跪取吞之，遂明占候。后出游京洛，以<br>《易》筮知名。魏武帝之将即位也，使遵世筮之，遇《明夷》之《贲》曰：“初<br>登于天，后入于地。”帝曰：“何谓也？”遵世曰：“初登于天，当作天子。后<br>入于地，不得久也。”终如其言。世祖以丞相在京师居守，自致猜疑，甚怀忧惧，<br>谋将起兵，每宿蓍令遵世筮之，遵世云：“不须起动，自有大庆。”俄而赵郡王<br>奉太后令以遗诏追世祖。及即祚，授其中书舍人，固辞疾。<br>赵辅和，清都人。少以明《易》善筮为馆客。高祖崩于晋阳，葬有日矣，世<br>宗书令显祖亲卜宅兆相于邺西北漳水北原。显祖与吴遵世择地，频卜不吉，又至<br>一所，命遵世筮之，遇《革》，遵世等数十人咸云不可用。辅和少年，在众人之<br>后，进云：“《革卦》于天下人皆凶，唯王家用之大吉。《革彖辞》云：‘汤武<br>革命，应天顺人。’”显祖遽登车，顾云：“即以此地为定。”即义平陵也。有<br>一人父疾，是人诣馆别托相知者筮之，遇《泰》，筮者云：“此卦甚吉，疾愈。”<br>是人喜。出后，和谓筮者云：“《泰》卦《乾》下《坤》上，然则入土矣，岂得<br>言吉？”果以凶问至。和大宁、武平中筮后宫诞男女及时日多中，遂授通直常侍。<br>皇甫玉，不知何许人。善相人，常游王侯家。世宗自颍川振旅而还，显祖从<br>后，玉于道旁纵观，谓人曰：“大将军不作物，会是道北垂鼻涕者。”显祖既即<br>位，试玉相术，故以帛巾袜其眼，而使历摸诸人。至于显祖，曰：“此是最大达<br>官。”于任城王，曰：“当至丞相。”于常山、长广二王，并亦贵，而各私掐之。<br>至石动统，曰：“此弄痴人。”至供膳，曰：“正得好饮食而已。”玉尝为高归<br>彦相，曰：“位极人臣，但莫反。”归彦曰：“我何为反？”玉曰：“不然，公<br>有反骨。”玉谓其妻曰：“殿上者不过二年。”妻以告舍人斛斯庆，庆以启帝，<br>帝怒召之。玉每照镜，自言当兵死，及被召，谓其妻曰：“我今去不还，若得过<br>日午时，或当得活。”既至正中，遂斩之。<br>世宗时有吴士，双盲而妙于声相，世宗历试之。闻刘桃枝之声，曰：“有所<br>系属，然当大富贵，王侯将相多死其手，譬如鹰犬为人所使。”闻赵道德之声，<br>曰：“亦系属人，富贵翕赫，不及前人。”闻太原公之声，曰：“当为人主，”<br>闻世宗之声，不动，崔暹私掐之，乃谬言：“亦国主也。”世宗以为我群奴犹当<br>极贵，况吾身也。<br>解法选，河内人。少明相术，鉴照人物，皆如其言。频为和士开相中，士开<br>牒为府参军。<br>魏宁，巨鹿人。以善推禄命征为馆客。武成亲试之，皆中。乃以己生年月托<br>为异人而问之，宁曰：“极富贵，今年入墓。”武成惊曰：“是我！”宁变辞曰：<br>“若帝王，自有法。”又有阳子术，语人曰：“谣言：‘卢十六，雉十四，犍子<br>拍头三十二。’且四八天之大数，太上之祚，恐不过此。”既而武成崩，年三十<br>二也。<br>綦母怀文，不知何郡人。以道术事高祖。武定初，官军与周文战于邙山。是<br>时官军旗帜尽赤，西军尽黑，怀文言于高祖曰：“赤火色，黑水色，水能灭火，<br>不宜以赤对黑。土胜水，宜改为黄。”高祖遂改为赭黄，所谓河阳幡者。又造宿<br>铁刀，其法烧生铁精以重柔铤，数宿则成刚，以柔铁为刀脊，浴以五牲之溺，淬<br>以五牲之脂，斩甲过三十札。今襄国冶家所铸宿柔铤，乃其遗法，作刀犹甚快利，<br>不能截三十札也。怀文云：“广平郡南斡子城是干将铸剑处，其土可以莹刀。怀<br>文官至信州刺史。<br>又有孙正言，谓人曰：“我昔武定中为广州士曹，闻城人曹普演言，高王诸<br>儿，阿保当为天子，至高德之承之，当灭。”阿保谓天保，德之谓德昌也，灭年<br>号承光，即承之也。<br>张子信，河内人也。性清净，颇涉文学。少以医术知名，恒隐于白鹿山。时<br>游京邑，甚为魏收、崔季舒等所礼，有赠答子信诗数篇。后魏以太中大夫征之，<br>听其时还山，不常在邺。又善易卜风角。武卫奚永洛与子信对坐，有鹊鸣于庭树，<br>斗而堕焉。子信曰：“鹊言不善，向夕若有风从西南来，历此树，拂堂角，则有<br>口舌事。今夜有人唤，必不得往，虽敕，亦以病辞。”子信去后，果有风如其言。<br>是夜，琅邪王五使切召永洛，且云敕唤。永洛欲起，其妻苦留之，称坠马腰折。<br>诘朝而难作。子信齐亡卒。<br>马嗣明，河内人。少明医术，博综经方，《甲乙》、《素问》、《明堂》、<br>《本草》莫不咸诵。为人诊候，一年前知其生死。邢邵子大宝患伤寒，嗣明为之<br>诊，候脉，退告杨愔云：“邢公子伤寒不治自差，然脉候不出一年便死，觉之晚，<br>不可治。”杨、邢并侍宴内殿，显祖云：“子才儿，我欲乞其随近一郡。”杨以<br>此子年少，未合剖符，宴罢，奏云：“马嗣明称大宝脉恶，一年内恐死，若其出<br>郡，医药难求。”遂寝。大宝未期而卒。杨令患背肿，嗣明以练石涂之便差。作<br>练石法：以粗黄色石鹅鸭卵大，猛火烧令赤，内淳醋中自屑，频烧至石尽，取石<br>屑曝干，捣下簁。和醋以涂肿上，无不愈。后迁通直散骑常侍。针灸孔穴，往往<br>与《明堂》不同。从驾往晋阳，至辽阳山中，数处见榜，云有人家女病，若有能<br>治差者，购钱十万。诸名医多寻榜至，问病状，不敢下手。唯嗣明独治之。问其<br>病由。云曾以手将一麦穗，即见一赤物长二寸，似蛇，入其手指中，因惊怖倒地，<br>即觉手臂疼肿，渐及半身俱肿，痛不可忍，呻吟昼夜不绝。嗣明为处方服汤。比<br>嗣明从驾还，女平复。嗣明隋初卒。<br><hr>
