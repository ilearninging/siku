<h4>《史部·北齐书·卷三十六  列传第二十八》<b class="x">作者：李百药</b></h4>
<br>○邢邵<br>邢邵，字子才，河间鄚人，魏太常贞之后。父虬，魏光禄卿。邵小字吉，<br>少时有避，遂不行名。年五岁，魏吏部郎清河崔亮见而奇之，曰：“此子后当大<br>成，位望通显。”十岁便能属文，雅有才思，聪明强记，日诵万馀言。族兄峦，<br>有人伦鉴，谓子弟曰：“宗室中有此儿，非常人也。”少在洛阳，会天下无事，<br>与时名胜专以山水游宴为娱，不暇勤业。尝因霖雨，乃读《汉书》，五日，略能<br>遍记之。后因饮谑倦，方广寻经史，五行俱下，一览便记，无所遗忘。文章典丽，<br>既赡且速。年未二十，名动衣冠。尝与右北平阳固、河东裴伯茂、从兄罘、河南<br>陆道晖等至北海王昕舍宿饮，相与赋诗，凡数十首，皆在主人奴处。旦日奴行，<br>诸人求诗不得，邵皆为诵之。诸人有不认诗者，奴还得本，不误一字。诸人方之<br>王粲。吏部尚书陇西李神隽大相钦重，引为忘年之交。<br>释巾为魏宣武挽郎，除奉朝请，迁著作佐郎。深为领军元叉所礼，叉新除尚<br>书令，神隽与陈郡袁翻在席，叉令邵作谢表，须臾便成，以示诸宾。神隽曰：<br>“邢邵此表，足使袁公变色。”孝昌初，与黄门侍郎李琰之对典朝仪。自孝明之<br>后，文雅大盛，邵雕虫之美，独步当时，每一文初出，京师为之纸贵，读诵俄遍<br>远近。于时袁翻与范阳祖莹位望通显，文笔之美，见称先达，以邵藻思华赡，深<br>共嫉之。每洛中贵人拜职，多凭邵为谢表。尝有一贵胜初受官，大集宾食，翻与<br>邵俱在坐。翻意主人托其为让表，遂命邵作之。翻甚不悦，每告人云：“邢家小<br>儿当客作章表，自买黄纸，写而送之。”邵恐为翻所害，乃辞以疾。属尚书令元<br>罗出镇青州，启为府司马。遂在青土，终日酣赏，尽山泉之致。<br>永安初，累迁中书侍郎，所作诏诰，文体宏丽。及尔朱荣入洛，京师扰乱，<br>邵与弘农杨愔避地嵩高山。普泰中，兼给事黄门侍郎，寻为散骑常侍。太昌初，<br>敕令恒直内省，给御食，令覆按尚书门下事，凡除大官，先问其可否，然后施行。<br>除卫将军、国子祭酒。以亲老还乡，诏所在特给兵力五人，并令岁一入朝，以备<br>顾问。丁母忧，哀毁过礼。<br>后杨愔与魏收及邵请置学及修立明堂，奏曰：<br>世室明堂，显于周、夏；一黉两学，盛自虞、殷。所以宗配上帝，以著莫大<br>之严；宣布下土，以彰则天之轨。养黄发以询哲言，育青衿而敷教典，用能享国<br>长久，风徽万祀者也。爰暨亡秦，改革其道，坑儒灭学，以蔽黔黎。故九服分崩，<br>祚终二代。炎汉勃兴，更修儒术。故西京有六学之义，东都有三本之盛。逮自魏、<br>晋，拨乱相因，兵革之中，学校不绝。仰惟高祖孝文皇帝禀圣自天，道镜今古，<br>列校序于乡党，敦诗书于郡国。但经始事殷，戎轩屡驾，未遑多就，弓剑弗追。<br>世宗统历，聿遵先绪，永平之中，大兴板筑。续以水旱，戎马生郊，虽逮为山，<br>还停一篑。而明堂礼乐之本，乃郁荆棘之林；胶序德义之基，空盈牧竖之迹；城<br>隍严固之重，阙砖石之功；墉构显望之要，少楼榭之饰。加以风雨稍侵，渐致亏<br>坠。非所谓追隆堂构，仪刑万国者也。伏闻朝议以高祖大造区夏，道侔姬文，提<br>记明堂，式配上帝。今若基址不修，乃同丘畎，即使高皇神享，阙于国阳，宗事<br>之典，有声无实。此臣子所以匪宁，亿兆所以伫望也。臣又闻官方授能，所以任<br>事，事既任矣，酬之以禄。如此则上无旷官之讥，下绝尸素之谤。今国子虽有学<br>官之名，无教授之实，何异兔丝燕麦，南箕北斗哉？昔刘向有言，王者宜兴辟雍、<br>陈礼乐以风天下。夫礼乐所以养人，刑法所以杀人，而有司勤勤，请定刑法，至<br>于礼乐，则曰未敢。是敢于杀人，不敢于养人也。臣以为当今四海清平，九服宁<br>宴，经国要重，理应先荣，脱复稽延，则刘向之言徵矣。但事不两兴，须有进退。<br>以臣愚量，宜罢尚方雕靡之作，颇省永宁土木之功，并减瑶光材瓦之力，兼分石<br>窟镌琢之劳，及诸事役非世急者，三时农隙，修此数条。使辟雍之礼，蔚尔而复<br>兴；讽诵之音，焕然而更作，美榭高墉严壮于外，槐宫棘寺显丽于中。更明古今，<br>重遵乡饮，敦进郡学，精课经业，如此则元、凯可得之于上序，游、夏可致之于<br>下国，岂不休欤！<br>灵太后令曰：“配飨大礼，为国之本，此以戎马在郊，未遑修缮。今四表晏<br>宁，当敕有司，别议经始。”<br>累迁太常卿、中书监，摄国子祭酒。是时朝臣多守一职，带领二官甚少，邵<br>顿居三职，并是文学之首，当世荣之。文宣幸晋阳，路中频有甘露之瑞，朝臣皆<br>作《甘露颂》，尚书符令邵为之序。及文宣皇帝崩，凶礼多见讯访，敕撰哀策。<br>后授特进，卒。<br>邵率情简素，内行修谨，兄弟亲姻之间，称为雍睦。博览坟籍，无不通晓，<br>晚年尤以《五经》章句为意，穷其指要。吉凶礼仪，公私谘禀，质疑去惑，为世<br>指南。每公卿会议，事关典故，邵援笔立成，证引该洽。帝命朝章，敢定俄顷。<br>词致宏远，独步当时。与济阴温子升为文士之冠，世论谓之温、邢。巨鹿魏收，<br>虽天才艳发，而年事在二人之后，故子升死后，方称邢、魏焉。虽望实兼重，不<br>以才位傲物。脱略简易，不修威仪，车服器用，充事而已。有斋不居，坐卧恒在<br>一小屋。果饵之属，或置之梁上，宾至，下而共啖。天姿质素，特安异同，士无<br>贤愚，皆能顾接，对客或解衣觅食，且与剧谈。有书甚多，而不甚仇校。见人校<br>书，常笑曰：“何愚之甚，天下书至死读不可遍，焉能复校此。且误书思之更是<br>一适。”妻弟李季节，才学之士，谓子才曰：“世间人多不聪明，思误书何由能<br>得。”子才曰：“若思不能得，便不劳读书。”与妇甚疏，未尝内宿。自云尝昼<br>入内阁，为狗所吠，言毕便抚掌大笑。性好谈赏，不能闲独，公事归休，恒须宾<br>客自伴。事寡嫂甚谨，养孤子恕，慈受特深。在兖州，有都信云恕疾，便忧之，<br>废寝食，颜色贬损。及卒，人士为之伤心，痛悼虽甚，竟不再哭，宾客吊慰，抆<br>泪而已。其高情达识，开遣滞累，东吴以还，所未有也。有集三十卷，见行于<br>世。子大宝，有文情。孽子大德、大道，略不识字焉。<br><hr>
