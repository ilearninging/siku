<h4>《史部·北齐书·卷三十五  列传第二十七》<b class="x">作者：李百药</b></h4>
<br>○裴让之（弟诹之谳之）皇甫和李构张宴之陆卬王松年刘祎<br>裴让之，字士礼。年十六丧父，殆不胜哀，其母辛氏泣抚之曰：“弃我灭性，<br>得为孝子乎？”由是自勉。辛氏高明妇则，又闲礼度。夫丧，诸子多幼弱，广延<br>师友，或亲自教授。内外亲属有吉凶礼制，多取则焉。<br>让之少好学，有文情，清明俊辩，早得声誉。魏天平中举秀才，对策高第。<br>累迁屯田主客郎中，省中语曰：“能赋诗，裴上之。”为太原公开府记室。与杨<br>愔友善，相遇则清谈竟日。愔每云：“此人风流警拔，裴文季为不亡矣。”梁使<br>至，帝令让之摄主客郎。<br>第二弟诹之奔关右，兄弟五人皆拘系。神武问曰：“诹之何在？”答曰：<br>“昔吴、蜀二国，诸葛兄弟各得遂心，况让之老母在，君臣分定，失忠与孝，愚<br>夫不为。伏愿明公以诚信待物，若以不信处物，物亦安能自信？以此定霸，犹却<br>行而求道耳。”神武善其言，兄弟俱释。历文襄大将军主簿，兼中书舍人，后兼<br>散骑常侍，聘梁。文襄尝入朝，让之导引，容仪蕴藉，文襄目之曰：“士礼佳舍<br>人。”迁长兼中书侍郎，领舍人。<br>齐受禅，静帝逊居别宫，与诸臣别，让之流涕歔欷。以参掌仪注，封宁都县<br>男。帝欲以为黄门郎，或言其体重，不堪趋侍，乃除清河太守。至郡未几，杨愔<br>谓让之诸弟曰：“我与贤兄交款，企闻善政。适有人从清河来，云奸吏敛迹，盗<br>贼清靖。期月之期，翻然更速。”清河有二豪吏田转贵、孙舍兴久吏奸猾，多有<br>侵削，因事遂胁人取财。计赃依律不至死。让之以其乱法，杀之。时清河王岳为<br>司州牧，遣部从事案之。侍中高德政旧与让之不协，案奏言：“当陛下受禅之时，<br>让之眷恋魏朝，呜咽流涕，比为内官，情非所愿。”既而杨愔请救之，云：“罪<br>不合死。”文宣大怒，谓愔曰：“欲得与裴让之同冢耶！”于是无敢言者。事奏，<br>竟赐死于家。<br>诹之，字士正，少好儒学，释褐太学博士。尝从常景借书百卷，十许日便返。<br>景疑其不能读，每卷策问，应答无遗。景叹曰：“应奉五行俱下，祢衡一览便记，<br>今复见之于裴生矣。”杨愔阖门改葬，托诹之顿作十馀墓志，文皆可观。让之、<br>诹之及皇甫和弟亮并知名于洛下，时人语曰：“诹胜于让，和不如亮。”司空高<br>乾致书曰：“相屈为户曹参军。”诹之复书不受署。沛王开大司马府，辟为记室。<br>迁邺后，诹之留在河南，西魏领军独孤信入据金墉，以诹之为开府属，号曰“洛<br>阳遗彦。”信败，诹之居南山，洛州刺史王元轨召为中从事。西师忽至，寻退，<br>遂随西师入关。周文帝以为大行台仓曹郎中，卒。赠徐州刺史。<br>谳之，字士平，七岁便勤学，早知名。累迁司徒主簿。杨愔每称叹云：“河<br>东士族，京官不少，唯此家兄弟，全无乡音。”谳之虽年少，不妄交游，唯与陇<br>西辛术、赵郡李绘、顿丘李构、清河崔瞻为忘年之友。昭帝梓宫将还邺，转仪曹<br>郎，尤悉历代故事、仪注，丧礼皆能裁正。为永昌太守，客旅过郡，出私财供给，<br>民间无所预，代去日，为吏人所怀。齐亡仕周，卒伊川太守。<br>皇甫和，字长谐，安定朝那人，其先因官寓居汉中。祖澄，南齐秦、梁二州<br>刺史。父徽，字子玄，梁安定、略阳二郡守。魏正始二年，随其妻父夏侯道迁入<br>魏，道迁别上勋书，欲以徽为元谋。徽曰：“创谋之始，本不关预，虽贪荣赏，<br>内愧于心。”遂拒而不许。梁州刺史羊灵祐重其敦实，表为征虏府司马，卒。和<br>十一而孤，母夏侯氏，才明有礼则，亲授以经书。及长，深沉有雅量，尤明礼仪，<br>宗亲吉凶，多相谘访。卒于济阴太守。<br>李构，字祖基，黎阳人。祖平，魏尚书仆射。构少以方正见称，释褐开府参<br>军，累迁谯州刺史，卒。<br>构从父弟庶，魏大司农谐子。方雅好学，风流规检，甚有家风。稍迁临漳令。<br>《魏书》出，庶与卢斐、王松年等讼其不平，并系狱。魏收书王慧龙自云太原人，<br>又言王琼不善事；卢同附《卢玄传》；李平为陈留人，云其家贫贱。故裴等致讼，<br>语杨愔云：“魏收合诛。”愔党助魏收，遂白显祖罪斐等，并髡头，鞭二百。庶<br>死于临漳狱中，庶兄岳痛之，终身不历临漳县门。<br>张宴之，字熙德。幼孤有至性，为母郑氏教诲，动依礼典。从尔朱荣平元颢，<br>赐爵武成子，累迁尚书二千石郎中。高岳征颍川，复以为都督中兵参军兼记室。<br>宴之文士，兼有武干，每与岳帷帐之谋，又常以短兵接刃，亲获首级，深为岳所<br>嗟赏。天保初，文宣为高阳王纳宴之女为妃，令赴晋阳成礼。宴之后园陪宴，坐<br>客皆赋诗。宴之诗云：“天下有道，主明臣直，虽休勿休，永贻世则。”文宣笑<br>曰：“得卿箴讽，深以慰怀。”后行北徐州事，寻即真，为吏人所爱。御史崔子<br>武督察州郡，至北徐州，无所案劾，唯得百姓所制《清德颂》数篇。乃叹曰：<br>“本求罪状，遂闻颂声。”迁兖州刺史，未拜，卒。赠齐州刺史。<br>陆卬，字云驹。少机悟，美风神，好学不倦，博览群书，五经多通大义。善<br>属文，甚为河间邢邵所赏。邵又与卬父子彰交游，尝谓子彰曰：“吾以卿老蚌，<br>遂出明珠，意欲为群拜纪可乎？”由是名誉日高，儒雅搢绅，尤所推许。起家员<br>外散骑侍郎，历文襄大将军主簿，中书舍人，兼中书侍郎，以本职兼太子洗马。<br>自梁、魏通和，岁有交聘，卬每兼官燕接。在帝席赋诗，卬必先成，虽未能尽工，<br>以敏速见美。<br>除中书侍郎，修国史。以父忧去职，居丧尽礼，哀毁骨立。诏以本官起。文<br>襄时镇邺，嘉其至行，亲诣门以慰勉之。卬母魏上庸公主，初封蓝田，高明妇人<br>也，甚有志操。卬昆季六人，并主所生。故邢邵常谓人云：“蓝田生玉，固不虚<br>矣。”主教训诸子，皆禀义方，虽创巨痛深，出于天性，然动依礼度，亦母氏之<br>训焉。卬兄弟相率庐于墓侧，负土成坟，朝廷深所嗟尚，发诏褒扬，改其所居里<br>为孝终里。服竟当袭，不忍嗣侯。<br>天保初，常山王荐卬器干，文宣面授给事黄门侍郎，迁吏部郎中。上洛王思<br>宗为清都尹，辟为邑中正，食贝丘县干。遭母丧，哀慕毁悴，殆不胜丧，至沉笃，<br>顿昧伏枕。又感风疾。第五弟抟遇疾临终，谓其兄弟曰：“大兄尫病如此，性至<br>慈爱，抟之死日，必不得使大兄知之，哭泣声必不可闻彻，致有感恸。”家人至<br>于祖载，方始告之。卬闻而悲痛，一恸便绝，年四十八。卬自在朝，笃慎固密，<br>不说人短，不伐己长，言论清远，有人伦鉴裁，朝野甚悲惜之。赠卫将军、青州<br>刺史，谥曰文。所著文章十四卷，行于世。齐之效庙诸歌，多卬所制。子乂嗣，<br>袭爵始平侯。<br>王松年，少知名。文襄临并州，辟为主簿，累迁通直散骑常侍，副李纬使梁。<br>还，历位尚书郎中。魏收撰《魏书》成，松年有谤言，文宣怒，禁止之，仍加杖<br>罚。岁馀得免，除临漳令，迁司马、别驾、本州大中正。孝昭擢拜给事黄门侍郎。<br>帝每赐坐，与论政事，甚善之。孝昭崩，松年驰驿至邺都宣遗诏，发言涕泗，迄<br>于宣罢，容色无改，辞吐谐韵。宣讫，号恸自绝于地，百官莫不感恸。还晋阳，<br>兼侍中，护梓宫还邺。诸旧臣避形迹，无敢尽哀，唯松年哭甚流涕，朝士咸恐。<br>武成虽忿松年恋旧情切，亦雅重之。以本官加散骑常侍，食高邑县干，参定律令，<br>前后大事多委焉。兼御史中丞。发晋阳之邺，在道遇疾卒。赠吏部尚书、并州刺<br>史，谥曰平。第三子邵，最知名。<br>刘祎，字彦英，彭城人。父世明，魏兖州刺史。祎性弘裕，有威重，容止可<br>观，虽昵友密交，朝夕游处，莫不加敬。好学，善《三礼》，吉凶仪制，尤所留<br>心。魏孝昌中，释巾太学博士。累迁睢州刺史，边人服其威信，甚得疆埸之和。<br>世宗辅政，降书褒奖，云：“以卿家世忠纯，奕代冠冕，贤弟贤子，并与吾共事，<br>怀抱相托，亦自依然。宜勖心力，以副所委，莫虑不富贵。”秩满，迳归乡里侍<br>父疾，竟不入朝。父丧，沉顿累年，非杖不起。世宗致辟，祎称疾不动。五子，<br>璿、玘、璞、瑗、瓒，并有志节，为世所称。<br><hr>
