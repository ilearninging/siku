<h4>《史部·北齐书·卷四十七  列传第三十九》<b class="x">作者：李百药</b></h4>
<br>◎酷吏<br>○邸珍宋游道卢斐毕义云<br>夫人之性灵，禀受或异，刚柔区别，缓急相形，未有深察是非，莫不肆其情<br>欲。至于详观水火、更佩韦弦者，鲜矣。狱吏为患，其所从来久矣。自魏途不竞，<br>网漏寰区，高祖惩其宽怠，颇亦威严驭物，使内外群官，咸知禁网。今录邸珍等<br>以存《酷吏》，惩示劝励云。<br>邸珍，字宝安，本中山上曲阳人也。从高祖起义，拜为长史。性严暴，求取<br>无厌。后兼尚书右仆射、大行台，节度诸军事。珍御下残酷，众士离心，为民所<br>害。后赠定州刺史。<br>宋游道，广平人，其先自敦煌徙焉。父季预，为渤海太守。游道弱冠随父在<br>郡，父亡，吏人赠遗，一无所受。事母以孝闻。与叔父别居，叔父为奴诬以逆，<br>游道诱令返，雪而杀之。魏广阳王深北伐，请为铠曹，及为定州刺史，又以为府<br>佐。广阳王为葛荣所杀，元徽诬其降贼，收录妻子，游道为诉得释，与广阳王子<br>迎丧返葬。中尉郦善长嘉其气节，引为殿中侍御史，台中语曰：“见贼能讨宋游<br>道。”<br>孝庄即位，除左中兵郎中，为尚书令临淮王彧谴责，游道乃执版长揖曰：<br>“下官谢王瞋，不谢王理。”即日诣阙上书曰：“徐州刺史元孚频有表云：‘伪<br>梁广发士卒，来图彭城，乞增羽林二千。’以孚宗室重臣，告请应实，所以量奏<br>给武官千人。孚今代下，以路阻自防，遂纳在防羽林八百人，辞云：‘疆境无事，<br>乞将还家。’臣忝局司，深知不可。尚书令临淮王彧即孚之兄子，遣省事谢远三<br>日之中八度逼迫，云宜依判许。臣不敢附下罔上，孤负圣明。但孚身在任，乞师<br>相继，及其代下，便请放还，进退为身，无忧国之意。所请不合，其罪下科。或<br>乃召臣于尚书都堂云：‘卿一小郎，忧国之心，岂厚于我？’丑骂溢口，不顾朝<br>章，右仆射臣世隆、吏部郎中臣薛琡已下百馀人并皆闻见。臣实献直言，云：<br>‘忠臣奉国，事在其心，亦复何简贵贱。比自北海入洛，王不能致身死难，方清<br>宫以迎暴贼。郑先护立义广州，王复建旗往讨。趋恶如流，伐善何速。今得冠冕<br>百僚，乃欲为私害政。’为臣此言，彧赐怒更甚。臣既不佞，干犯贵臣，乞解郎<br>中。”帝召见游道嘉劳之。彧亦奏言：“臣忝冠百僚，遂使一郎攘袂高声，肆言<br>顿挫，乞解尚书令。”帝乃下敕听解台郎。<br>后除司州中从事。时将还邺，会霖雨，行旅拥于河桥。游道于幕下朝夕宴歌，<br>行者曰：“何时节，作此声也，固大痴。”游道应曰：“何时节而不作此声也？<br>亦大痴。”后神武自太原来朝，见之曰：“此人宋游道耶？常闻其名，今日始识<br>其面。”迁游道别驾。后日，神武之司州，飨朝士，举觞属游道曰：“饮高欢手<br>中酒者大丈夫，卿之为人，合饮此酒。”及还晋阳，百官辞于紫阳。神武执游道<br>手曰：“甚知朝贵中有憎忌卿者，但用心，莫怀畏虑，当使卿位与之相似。”于<br>是启以游道为中尉。文襄执请，乃以吏部郎中崔暹为御史中尉，以游道为尚书左<br>丞。文襄谓暹游道曰：“卿一人处南台，一人处北省，当使天下肃然。”游道入<br>省，劾太师咸阳王坦、太保孙腾、司徒高隆之、司空侯景、录尚书元弼、尚书令<br>司马子如官贷金银，催征酬价，虽非指事赃贿，终是不避权豪。又奏驳尚书违失<br>数百条，省中豪吏王儒之徒并鞭斥之。始依故事，于尚收省立门名，以记出入早<br>晚，令仆已下皆侧目。<br>魏安平王坐事亡，章武二王及诸王妃、太妃是其近亲者皆被征责。都官郎中<br>毕义云主其事，有奏而禁，有不奏辄禁者。游道判下廷尉科罪，高隆之不同，于<br>是反诬游道厉色挫辱己，遂枉考群令史证成之，与仆射襄城王旭、尚书郑述祖等<br>上言曰：“饰伪乱真，国法所必去；附下罔上，王政所不容。谨案尚书左丞宋游<br>道名望本阙，功绩何纪。属永安之始，朝士亡散，乏人之际，叨窃台郎。躁行谄<br>言，肆其奸诈，罕识名义，不顾典文，人鄙其心，众畏其口。出州入省，历忝清<br>资，而长恶不悛，曾无忌讳，毁誉由己，憎恶任情。比因安平王事，遂肆其褊心，<br>因公报隙，与郎中毕义云递相纠举。又左外兵郎中魏叔道牒云：‘局内降人左泽<br>等为京畿送省，令取保放出。’大将军在省日，判‘听’。游道发怒曰：‘往日<br>官府何物官府，将此为例！’又云：‘乘前旨格，成何物旨格！’依事请问，游<br>道并皆承引。案律：‘对捍诏使，无人臣之礼，大不敬者死。’对捍使者尚得死<br>坐，况游道吐不臣之言，犯慢上之罪，口称夷、齐，心怀盗跖，欺公卖法，受纳<br>苞苴，产随官厚，财与位积，虽赃污未露，而奸诈如是。举此一隅，馀诈可验。<br>今依礼据律处游道死罪。”是时朝士皆分为游道不济。而文襄闻其与隆之相抗之<br>言，谓杨遵彦曰：“此真是鲠直大刚恶人。”遵彦曰：“譬之畜狗，本取其吠，<br>今以数吠杀之，恐将来无复吠狗。”诏付廷尉，游道坐除名。文襄使元景康谓曰：<br>“卿早逐我向并州，不尔，他经略杀卿。”游道从至晋阳，以为大行台吏部，又<br>以为太原公开府谘议。及平阳公为中尉，游道以谘议领书侍御史。寻以本官兼司<br>徒左长史。<br>及文襄疑黄门郎温子升知元瑾之谋，系之狱而饿之，食敝襦而死。弃尸路隅，<br>游道收而葬之。文襄谓曰：“吾近书与京师诸贵，论及朝士，卿僻于朋党，将为<br>一病。今卿真是重旧节义人，此情不可夺。子升吾本不杀之，卿葬之何所惮。天<br>下人代卿怖者，是不知吾心也。”寻除御史中尉。<br>东莱王道习参御史选，限外投状，道习与游道有旧，使令史受之。文襄怒，<br>杖游道而判之曰：“游道禀性遒悍，是非肆口，吹毛洗垢，疮疵人物。往与郎中<br>兰景云忿竞，列事十条。及加推穷，便是虚妄。方共道习凌侮朝典，法官而犯，<br>特是难原，宜付省科。”游道被禁，狱吏欲为脱枷，游道不肯曰：“此令命所着，<br>不可辄脱。”文襄闻而免之。游道抗志不改。天保元年，以游道兼太府卿，乃于<br>少府覆检主司盗截，得巨万计。奸吏返诬奏之，下狱。寻得出，不归家，径之府<br>理事。卒，遗令薄葬，不立碑表，不求赠谥。赠瓜州刺史。武平中以子士素久典<br>机密，重赠仪同三司，谥曰贞惠。<br>游道刚直，疾恶如仇，见人犯罪，皆欲致之极法。弹纠见事，又好察阴私。<br>问狱察情，捶挞严酷。兖州刺史李子贞在州贪暴，游道案之。文襄以贞预建义勋，<br>意将含忍。游道疑陈元康为其内助，密启云：“子贞、元康交游，恐其别有请嘱。”<br>文襄怒，于尚书都堂集百僚，扑杀子贞。又兖州人为游道生立祠堂，像题曰“忠<br>清君”。游道别劾吉宁等五人同死，有欣悦色。朝士甚鄙之。然重交游，存然诺<br>之分。历官严整，而时大纳贿，分及亲故之艰匮者，其男女孤弱为嫁娶之，临丧<br>必哀，躬亲襄事。为司州纲纪与牧昌乐、西河二王乖忤，及二王薨，每事经恤之，<br>与顿丘李奖一面，便定死交。奖曰：“我年位已高。会用弟为佐史，令弟北面于<br>我足矣。”游道曰：“不能。”既而奖为河南尹，辟游道为中正，使者相属，以<br>衣帢待之，握手欢谑。元颢入洛，奖受其命，出使徐州，都督元孚与城人赵绍<br>兵杀之。游道为奖讼冤，得雪，又表为请赠，回己考一泛阶以益之。又与刘廞结<br>交，托廞弟粹于徐州杀赵绍。后刘廞伏法于洛阳，粹以徐州叛，官军讨平之，枭<br>粹首于邺市。孙腾使客告市司，得钱五百万后听收。游道时为司州中从事，令家<br>人作刘粹所亲，于州陈诉，依律判许而奏之。敕至，市司犹不许。游道杖司，勒<br>使速付。腾闻大怒。时李奖二子构、训居贫，游道后令其求三富人死事，判免之，<br>凡得钱百五十万，尽以入构、训。其使气党侠如此。时人语曰：“游道猕猴面，<br>陆操科斗形，意识不关貌，何谓丑者必无情。”构尝因游道会客，因戏之曰：<br>“贤从在门外，大好人，宜自迎接。”为通名称“族弟游山。”游道出见之，乃<br>猕猴衣帽也。将与构绝，构谢之，豁然如旧。游道死后，构为定州长史，游道第<br>三子士孙为墨曹、博陵王管记，与典签共诬奏构。构于禁所祭游道而诉焉。士逊<br>昼卧如梦者，见游道怒己曰：“我与构恩义，汝岂不知，何共小人谋陷清直之士！”<br>士逊惊跪曰：“不敢，不敢。”旬日而卒。<br>游道每戒其子士素、士约、士慎等曰：“吾执法太刚，数遭屯蹇，性自如此，<br>子孙不足以师之。”诸子奉父言，柔和谦逊。士素沉密少言，有才识。稍迁中书<br>舍人。赵彦深引入内省，参典机密，历中书、黄门侍郎，迁仪同三司、散骑常侍，<br>常领黄门侍郎。自处机要近二十年，周慎温恭，甚为彦深所重。初，祖珽知朝政，<br>出彦深为刺史。珽奏以士素为东郡守，中书侍郎李德林白珽留之，由是还除黄门<br>侍郎，共参机密。士约亦为善士，官尚书左丞。<br>卢斐，字子章，范阳涿人也。父同，魏殿中尚书。斐性残忍，以强断知名。<br>世宗引为相府刑狱参军。谓之云：“狂简，斐然成章，非佳名字也。”天保中，<br>稍迁尚书左丞，别典京畿诏狱，酷滥非人情所为。无问事之大小，拷掠过度，于<br>大棒车辐下死者非一。或严冬至寒，置囚于冰雪之上；或盛夏酷热，暴之日下。<br>枉陷人致死者，前后百数。又伺察官人罪失，动即奏闻，朝士见之，莫不重迹屏<br>气，皆目之为卢校事。斐后以谤史，与李庶俱病鞭死狱中。<br>毕义云，小字陀儿。少粗侠，家在兖州北境，常劫掠行旅，州里患之。晚方<br>折节从官。累迁尚书都官郎中。性严酷，事多干了。齐文襄作相，以为称职，令<br>普勾伪官，专以车辐考掠，所获甚多。然大起怨谤。曾为司州吏所讼，云其有所<br>减截，并改换文书。文襄以其推伪，众人怨望，并无所问，乃拘吏数人而斩之。<br>因此锐情讯鞠，威名日盛。<br>文宣受禅，除治书侍御史，弹射不避勋亲。累迁御史中丞，绳劾更切。然豪<br>横不平，频被怨讼。前为汲郡太守翟嵩启列：“义云从父兄僧明负官债，先任京<br>畿长吏，不受其属，立限切征，由此挟嫌，数遣御史过郡访察，欲相推绳。又坐<br>私藏工匠，家有十馀机织锦，并造金银器物。”乃被禁止。寻见释，以为司徒左<br>长史。尚书左丞司马子瑞奏弹义云，称：“天保元年四月，窦氏皇姨祖载日，内<br>外百官赴第吊省，义云唯遣御史投名，身遂不赴。又义云启云：丧妇孤贫，后娶<br>李世安女为妻。世安身虽父服未终，其女为祖已就平吉，特乞暗迎，不敢备礼。<br>及义云成婚之夕，众储备设，克日拜阁，鸣驺清路，盛列羽仪，兼差台吏二十人，<br>责其鲜服侍从车后。直是苟求成婚，诬罔干上。义云资产宅宇足称豪至，忽道孤<br>贫，亦为矫诈。法官如此，直绳焉寄？又驾幸晋阳，都坐判：拜起居表，四品以<br>下五品已上令预前一日赴南都署表，三品以上临日署讫。义云乃乖例，署表之日，<br>索表就家先署，临日遂称私忌不来。”于是诏付廷尉科罪，寻敕免推。子瑞又奏<br>弹义云事十馀条，多烦碎，罪止罚金，不至除免。子瑞从兄消难为北豫州刺史，<br>义云遣御史张子阶诣州采风闻，先禁其典签家客等。消难危惧，遂叛入周。时论<br>归罪义云，云其规报子瑞，事亦上闻。尔前宴尝，义云常预，从此后集见稍疏，<br>声望大损。<br>乾明初，子瑞迁御史中丞。郑子默正被任用，义云之姑即子默祖母，遂除度<br>支尚书，摄左丞。子默诛后，左丞便解。孝昭赴晋阳，高元海留邺，义云深相依<br>附。知其信向释氏，常随之听讲，为此款密，无所不至。及孝昭大渐，顾命武成。<br>高归彦至都，武成犹致疑惑。元海遣犊车迎义云入北宫参审，遂与元海等劝进，<br>仍从幸晋阳，参预时政。寻除兖州刺史，给后部鼓吹，既本州也，轩昂自得，意<br>望铨衡之举。见诸人自陈，逆许引接。又言离别暂时，非久在州。先有铙吹，至<br>于案部行游，遂两部并用。犹作书与元海，论叙时事。元海入内，不觉遗落，给<br>事中李孝贞得而奏之，为此元海渐疏，孝贞因是兼中书舍人。又高归彦起逆，义<br>云在州私集人马，并聚甲仗，将以自防，实无他意。为人所启，及归彦被擒，又<br>列其朋党专擅，为此追还。武成犹录其往诚，竟不加罪，除兼七兵尚书。<br>义云性豪纵，颇以施惠为心，累世本州刺史，家富于财，士之匮乏者，多有<br>拯济。及贵，恣情骄侈，营造第宅宏壮，未几而成。闺门秽杂，声遍朝野。为郎<br>时，与左丞宋游道因公事忿竞，游道廷辱之云：“《雄狐》之诗，千载为汝。”<br>义云一无所答。然酷暴残忍，非人理所及。为家尤甚，子孙仆隶，常疮痍被体。<br>有孽子善昭，性至凶顽，与义云侍婢奸通，搒掠无数，为其着笼头，系之庭树，<br>食以刍秣，十馀日乃释之。夜中义云被贼害，即善昭所佩刀也，遗之于义云庭中。<br>善昭闻难奔哭，家人得佩刀，善昭怖，便走出，投平恩墅舍。旦日，世祖令舍人<br>兰子畅就宅推之。尔前，义云新纳少室范阳卢氏，有色貌。子畅疑卢奸人所为，<br>将加拷掠，卢具列善昭云尔，乃收捕系临漳狱，将斩之。邢邵上言，此乃大逆，<br>义云又是朝贵，不可发。乃斩于狱，弃死漳水。<br><hr>
