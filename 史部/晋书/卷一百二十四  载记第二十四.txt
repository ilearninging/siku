<h4>《史部·晋书·卷一百二十四  载记第二十四》<b class="x">作者：房玄龄等</b></h4>
<br>◎慕容宝慕容盛慕容熙慕容云<br>慕容宝，字道祐，垂之第四子也。少轻果无志操，好人佞己。苻坚时为太子<br>洗马、万年令。坚淮肥之役，以宝为陵江将军。及为太子，砥砺自修，敦崇儒学，<br>工谈论，善属文，曲事垂左右小臣，以求美誉。垂之朝士翕然称之，垂亦以为克<br>保家业，甚贤之。<br>垂死，其年宝嗣伪位，大赦境内，改元为永康。以其太尉库辱官伟为太师、<br>左光禄大夫，段崇为太保，其余拜授各有差。遵垂遗令，校阅户口，罢诸军营分<br>属郡县，定士族旧籍，明其官仪，而法峻政严，上下离德，百姓思乱者十室而九<br>焉。<br>初，垂以宝冢嗣未建，每忧之。宝庶子清河公会多材艺，有雄略，垂深奇之。<br>及宝之北伐，使会代摄宫事，总录、礼遇一同太子，所以见定旨也。垂之伐魏，<br>以龙城旧都，宗庙所在，复使会镇幽州，委以东北之重，高选僚属以崇威望。临<br>死顾命，以会为宝嗣，而宝宠爱少子濮阳公策，意不在会。宝庶长子长乐公盛自<br>以同生年长，耻会先之，乃盛称策宜为储贰，而非毁会焉。宝大悦，乃访其赵王<br>麟、高阳王隆，麟等咸希旨赞成之。宝遂与麟等定计，立策母段氏为皇后，策为<br>皇太子，盛、会进爵为王。策字道符，年十一，美姿貌，而蠢弱不慧。<br>魏伐并州，骠骑农逆战，败绩，还于晋阳，司马慕舆嵩闭门距之。农率骑数<br>千奔归中山，行及潞川，为魏追军所及，余骑尽没，单马遁还。宝引群臣于东堂<br>议之。中山尹苻谟曰：“魏军强盛，千里转斗，乘胜而来，勇气兼倍，若逸骑平<br>原，形势弥盛，殆难为敌，宜度险距之。”中书令晆邃曰：“魏军多骑，师行<br>剽锐，马上赍粮，不过旬日。宜令郡县聚千家为一堡，深沟高垒，清野待之。至<br>无所掠，资食无出，不过六旬，自然穷退。”尚书封懿曰：“今魏师十万，天下<br>之勍敌也。百姓虽欲营聚，不足自固，是则聚粮集兵以资强寇，且动众心，示之<br>以弱，阻关距战，计之上也。”慕容麟曰：“魏今乘胜气锐，其锋不可当，宜自<br>完守设备，待其弊而乘之。”于是修城积粟，为持久之备。<br>魏攻中山不克，进据博陵鲁口，诸将望风奔退，郡县悉降于魏，宝闻魏有内<br>难，乃尽众出距，步卒十二万，骑三万七千，次于曲阳柏肆。魏军进至新梁。宝<br>惮魏师之锐，乃遣征北隆夜袭魏军，败绩而还。魏军方轨而至，对营相持，上下<br>凶惧，三军夺气。农、麟劝宝还中山，乃引归。魏军追击之，宝、农等弃大军，<br>率骑二万奔还。时大风雪，冻死者相枕于道。宝恐为魏军所及，命去袍杖戎器，<br>寸刃无返。<br>魏军进攻中山，屯于芳林园。其夜尚书慕容皓谋杀宝，立慕容麟。皓妻兄苏<br>泥告之，宝使慕容隆收皓，皓与同谋数十人斩关奔魏。麟惧不自安，以兵劫左卫<br>将军、北地王精，谋率禁旅弑宝。精以义距之，麟怒，杀精，出奔丁零。<br>初，宝闻魏之来伐也，使慕容会率幽、并之众赴中山，麟既叛，宝恐其逆夺<br>会军，将遣兵迎之。麟侍郎段平子自丁零奔还，说麟招集丁零，军众甚盛，谋袭<br>会军，东据龙城。宝与其太子策及农、隆等万余骑迎会于蓟，以开封公慕容详守<br>中山。会倾身诱纳，缮甲厉兵，步骑二万，列阵而进，迎宝蓟南。宝分其兵给农，<br>隆，遣西河公库辱官骥率众三千助守中山。会以策为太子，有恨色。宝以告农、<br>隆，俱曰：“会一年少，专任方事，习骄所致，岂有他也。臣当以礼责之。”幽<br>平之士皆怀会威德，不乐去之，咸请曰：“清河王天资神武，权略过人，臣等与<br>之誓同生死，感王恩泽，皆勇气自倍。愿陛下与皇太子、诸王止驾蓟宫，使王统<br>臣等进解京师之围，然后奉迎车驾。”宝左右皆害其勇略，谮而不许，众咸有怨<br>言。左右劝宝杀会，侍御史仇尼归闻而告会曰：“左右密谋如是，主上将从之。<br>大王所恃唯父母也，父已异图；所杖者兵也，兵已去手，进退路穷，恐无自全之<br>理。盍诛二王，废太子，大王自处东宫，兼领将相，以匡社稷。”会不从。宝谓<br>农、隆曰：“观会为变，事当必然，宜早杀之。不尔，恐成大祸。”农曰：“寇<br>贼内侮，中州纷乱，会镇抚旧都，安众宁境，及京师有难，万里星赴，威名之重，<br>可以振服戎狄。又逆迹未彰，宜且隐忍。今社稷之危若缀旒然，复内相诛戮，有<br>损威望。”宝曰：“会逆心已成，而王等仁慈，不欲去之，恐一旦衅发，必先害<br>诸父，然后及吾。事败之后，当思朕言。”农等固谏，乃止。会闻之弥惧，奔于<br>广都黄榆谷。会遣仇尼归等率壮士二千余人分袭农、隆，隆是夜见杀，农中重创。<br>既而会归于宝，宝意在诛会，诱而安之，潜使左卫慕舆腾斩会，不能伤。会复奔<br>其众，于是勒兵攻宝。宝率数百骑驰如龙城，会率众追之，遣使请诛左右佞臣，<br>并求太子，宝弗许。会围龙城，侍御郎高云夜率敢死士百余人袭会，败之，众悉<br>逃散，单马奔还中山，乃逾围而入，为慕容详所杀。<br>详僣称尊号，置百官，改年号。荒酒奢淫，杀戮无度，诛其王公以下五百余<br>人，内外震局，莫敢忤视。城中大饥，公卿饿死者数十人。麟率丁零之众入中山，<br>斩详及其亲党三百余人，复僣称尊号。中山饥甚，麟出据新市，与魏师战于义台，<br>麟军败绩。魏师遂人中山，麟乃奔邺。<br>慕容德遣侍郎李延劝宝南伐，宝大悦，慕容盛切谏，以为兵疲师老，魏新平<br>中原，宜养兵观衅，更俟他年。宝将从之。抚军慕舆腾进曰：“今众旅已集，宜<br>乘新定之机以成进取之功。人可使由之，而难与图始，惟当独决圣虑，不足广采<br>异同，以沮乱军议也。”宝曰：“吾计决矣，敢谏者斩！”宝发龙城，以慕舆腾<br>为前军大司马，慕容农为中军，宝为后军，步骑三万，次于乙连。长上段速骨、<br>宋赤眉因众军之惮役也，杀司空、乐浪王宙，逼立高阳王崇。宝单骑奔农，仍引<br>军讨速骨。众咸惮征幸乱，投杖奔之。腾众亦溃，宝、农驰还龙城。兰汗潜与速<br>骨通谋，速骨进师攻城，农为兰汗所谲，潜出赴贼，为速骨所杀。众皆奔散，宝<br>与慕容盛、慕舆腾等南奔。兰汗奉太子策承制，遣使迎宝，及于蓟城。宝欲还北，<br>盛等咸以汗之忠款虚实未明，今单马而还，汗有贰志者，悔之无及。宝从之，乃<br>自蓟而南。至黎阳，闻慕容德称制，惧而退。遣慕舆腾招集散兵于钜鹿，慕容盛<br>结豪桀于冀州，段仪、段温收部曲于内黄，众皆响会，克期将集。会兰汗遣左将<br>军苏超迎宝，宝以汗垂之季舅，盛又汗之壻也，必谓忠款无贰，乃还至龙城。<br>汗引宝入于外邸，弑之，时年四十四，在位三年，即隆安三年也。汗又杀其太子<br>策及王公卿士百余人。汗自称大都督、大将军、大单于、昌黎王。盛僣位，伪谥<br>宝惠愍皇帝，庙号烈宗。<br>皝之迁于龙城也，植松为社主。及秦灭燕，大风吹拔之。后数年，社处忽有<br>桑二根生焉。先是，辽川无桑，及廆通于晋，求种江南，平州桑悉由吴来。廆终<br>而垂以吴王中兴，宝之将败，大风又拔其一。<br>盛字道运，宝之庶长子也。少沈敏，多谋略。苻坚诛慕容氏，盛潜奔于冲。<br>及冲称尊号，有自得之志，赏罚不均，政令不明。盛年十二，谓叔父柔曰：“今<br>中山王智不先众，才不出下，恩未施人，先自骄大，以盛观之，鲜不覆败。”俄<br>而冲为段木延所杀，盛随慕容永东如长子，谓柔曰：“今崎岖于锋刃之间，在疑<br>忌之际，愚则为人所猜，智则危甚巢幕，当如鸿鹄高飞，一举万里，不可坐待罟<br>网也。”于是与柔及弟会间行东归于慕容垂。遇盗陕中，盛曰：“我六尺之躯，<br>入水不溺，在火不焦，汝欲当吾锋乎！试竖尔手中箭百步，我若中之，宜慎尔命，<br>如其不中，当束身相授。”盗用竖箭，盛一发中之。盗曰：“郎贵人之子，故相<br>试耳。”资而遣之。岁余，永诛俊、垂之子孙，男女无遗。盛既至，垂问以西事，<br>画地成图。垂笑曰：“昔魏武抚明帝之首，遂乃侯之，祖之爱孙，有自来矣。”<br>于是封长乐公。骁勇刚毅，有伯父全之风烈。<br>宝即伪位，进爵为王。宝自龙城南伐，盛留统后事，及段速骨作乱，驰出迎<br>卫。宝几为速骨所获，赖盛以免。盛屡进奇策于宝，宝不能从，是以屡败。宝既<br>如龙城，盛留在后。宝为兰汗所杀，盛驰进赴哀，将军张真固谏以为不可，盛曰：<br>“我今投命，告以哀穷。汗性愚近，必顾念婚姻，不忍害我。旬月之间，足展吾<br>志。”遂人赴丧。汗妻乙氏泣涕请盛，汗亦哀之，遣其子穆迎盛，舍之宫内，亲<br>敬如旧。汗兄提、弟难劝汗杀盛，汗不从。慕容奇，汗之外孙也，汗亦宥之。奇<br>入见盛，遂相与谋。盛遣奇起兵于外，众至数千。汗遣兰提讨奇。提骄很淫荒，<br>事汗无礼，盛因间之于汗曰：“奇，小儿也，未能办此，必内有应之者。提素骄，<br>不可委以大众。”汗因发怒，收提诛之，遣其抚军仇尼慕率众讨奇。汗兄弟见提<br>之诛，莫不危惧，皆阻兵背汗，袭败慕军。汗大惧，遣其子穆率众讨之。穆谓汗<br>曰：“慕容盛，我之仇也。奇今起逆，盛必应之。兼内有萧墙之难，不宜养心腹<br>之疾。”汗将诛盛，引见察之。盛妻以告，于是伪称疾笃，不复出入，汗乃止。<br>有李旱、卫双、刘志、张豪、张真者，皆盛之旧昵，兰穆引为腹心。旱等屡入见<br>盛，潜结大谋。会穆讨兰难等斩之，大飨将士，汗、穆皆醉。盛夜因如厕，袒而<br>逾墙，入于东宫，与李旱等诛穆，众皆踊呼，进攻汗，斩之。汗二子鲁公和、陈<br>公杨分屯令支、白狼，遣李旱、张真袭诛之。于是内外怗然，士女咸悦，盛谦揖<br>自卑，不称尊号。其年，以长乐王称制，赦其境内，改元曰建平。诸王降爵为公，<br>文武各复旧位。<br>初，慕容奇聚众于建安，将讨兰汗，百姓翕然从之。汗遣兄子全讨奇，奇击<br>灭之，进屯乙连。盛既诛汗，命奇罢兵，奇遂与丁零严生、乌丸王龙之阻兵叛盛，<br>引军至横沟，去龙城十里。盛出兵击败之，执奇而还，斩龙、生等百余人。盛于<br>是僣即尊位，大赦殊死已下，追尊伯考献庄太子全为献庄皇帝，尊宝后段氏为皇<br>太后，全妃丁氏为献庄皇后，谥太子策为献哀太子。盛幽州刺史慕容豪、尚书左<br>仆射张通、昌黎尹张顺谋叛，盛皆诛之。改年为长乐。有犯罪者，十日一自决之，<br>无挝捶之罚，而狱情多实。<br>高句骊王安遣使贡方物，有雀素身绿首，集于端门，栖翔东园，二旬而去，<br>改东园为白雀园。<br>盛听诗歌及周公之事，顾谓群臣曰：“周公之辅成王，不能以至诚感上下，<br>诛兄弟以杜流言，犹擅美于经传，歌德于管弦。至如我之太宰桓王，承百王之季，<br>主在可夺之年，二寇窥窬，难过往日，临朝辅政，群情缉穆，经略外敷，辟境千<br>里，以礼让维宗亲，德刑制群后，敦睦雍熙，时无二论。勋道之茂，岂可与周公<br>同日而言乎！而燕咏阙而不论，盛德掩而不述，非所谓也。”乃命中书更为《燕<br>颂》以述恪之功焉。又引中书令常忠、尚书阳璆、秘书监郎敷于东堂，问曰：<br>“古来君子皆谓周公忠圣，岂不谬哉！”璆曰：“周公居摄政之重，而能达群臣<br>之名，及流言之谤，致烈风以悟主，道契神灵，义光万代，故累叶称其高，后王<br>无以夺其美。”盛曰：“常令以为何如？”忠曰：“昔武王疾笃，周公有请令之<br>诚，流言之际，义感天地，楚挞伯禽以训就王德。周公为臣之忠，圣达之美，《<br>诗》《书》已来未之有也。”盛曰：“异哉二君之言！朕见周公之诈，未见其忠<br>圣也。昔武王得九龄之梦，白文王，文王曰：“我百，尔九十，吾与尔三焉。”<br>及文王之终，已验武王之寿矣。武王之算未尽而求代其死，是非诈乎！若惑于天<br>命，是不圣也。据摄天位而丹诚不见，致兄弟之间有干戈之事。夫文王之化，自<br>近及远，故曰刑于寡妻，至于兄弟。周公亲违圣父之典而蹈嫌疑之踪，戮罚同气<br>以逞私忿，何忠之有乎！但时无直笔之史，后儒承其谬谈故也。”忠曰：“启金<br>縢而返风，亦足以明其不诈。遭二叔流言之变，而能大义灭亲，终安宗国，复子<br>明辟，辅成大业，以致太平，制礼作乐，流庆无穷，亦不可谓非至德也。”盛曰：<br>“卿徒因成文而未原大理，朕今相为论之。昔周自后稷积德累仁，至于文、武。<br>文、武以大圣应期，遂有天下。生灵仰其德，四海归其仁。成王虽幼统洪业，而<br>卜世修长，加吕、召、毛、毕为之师傅。若无周公摄政，王道足以成也。周公无<br>故以安危为己任，专临朝之权，阙北面之礼。管、蔡忠存王室，以为周公代主非<br>人臣之道，故言公将不利于孺子。周公当明大顺之节，陈诚义以晓群疑，而乃阻<br>兵都邑，擅行诛戮。不臣之罪彰于海内，方贻王《鸱鸮》之诗，归非于主，是何<br>谓乎！又周公举事，称告二公，二公足明周公之无罪而坐观成王之疑，此则二公<br>之心亦有猜于周公也。但以疏不间亲，故寄言于管、蔡，可谓忠不见于当时，仁<br>不及于兄弟。知群望之有归，天命之不在己，然后返政成王，以为忠耳。大风拔<br>木之征，乃皇天祐存周道，不忘文、武之德，是以赦周公之始愆，欲成周室之大<br>美。考周公之心，原周公之行，乃天下之罪人，何至德之谓也！周公复位，二公<br>所以杜口不言其本心者，以明管、蔡之忠也。”<br>又谓常忠曰：“伊尹、周公孰贤？”忠曰：“伊尹非有周公之亲而功济一代，<br>太甲乱德，放于桐宫，思愆改善，然后复之。使主无怨言，臣无流谤，道存社稷，<br>美溢来今，臣谓伊尹之勋有高周旦。”盛曰：“伊尹以旧臣之重，显阿衡之任，<br>太甲嗣位，君道未洽，不能竭忠辅导。而放黜桐宫，事同夷羿，何周公之可拟乎！”<br>郎敷曰：“伊尹处人臣之位，不能匡制其君，恐成、汤之道坠而莫就，是以居之<br>桐宫，与小人从事，使知稼穑之艰难，然后返之天位，此其忠也。”盛曰：“伊<br>尹能废而立之，何不能辅之以至于善乎？若太甲性同桀纣，则三载之间未应便成<br>贤后，如其性本休明，义心易发，当务尽匡规之理以弼成君德，安有人臣幽主而<br>据其位哉！且臣之事君，惟力是视，奈何挟智藏仁以成君恶！夫太甲之事，朕已<br>鉴之矣。太甲，至贤之主也，以伊尹历奉三朝，绩无异称，将失显祖委授之功，<br>故匿其日月之明，受伊尹之黜，所以济其忠贞之美。夫非常之人，然后能立非常<br>之事，非常人之所见也，亦犹太伯之三让，人无德而称焉。”敷曰：“太伯三以<br>天下让，至仲尼而后显其至德。太甲受谤于天下，遭陛下乃申其美。”因而谈宴<br>赋诗，赐金帛各有差。<br>辽西太守李郎在郡十年，威制境内，盛疑之，累征不赴。以母在龙城，未敢<br>显叛，乃阴引魏军，将为自安之计，因表请发兵以距寇。盛曰：“此必诈也。”<br>召其使而诘之，果验，尽灭其族，遣辅国将军李旱率骑讨之。师次建安，召旱旋<br>师。朗闻其家被诛也，拥三千余户以自固。及闻旱中路而还，谓有内变，不复为<br>备，留其子养守令支，躬迎魏师于北平。旱候知之，袭克令支，遣广威孟广平率<br>骑追朗，及于无终，斩之。初，盛之追旱还也，群臣莫知其故。旱既斩朗，盛谓<br>群臣曰：“前以追旱还者，正为此耳。朗新为叛逆，必忌官威，一则鸠合同类，<br>劫掠良善，二则亡窜山泽，未可卒平，故非意而还，以盈怠其志，卒然掩之，必<br>克之理也。”群臣皆曰：“非所及也。”<br>李旱自辽西还，闻盛杀其将卫双，惧，弃军奔走。既而归罪，复其爵位。盛<br>谓侍中孙勍曰：“旱总三军之任，荷专征之重，不能杖节死绥，无故逃亡，考之<br>军正，不赦之罪也。然当先帝之避难，众情离贰，骨肉忘其亲，股肱失忠节，旱<br>以刑余之体，效力尽命，忠款之至，精贯白日。朕故录其忘身之功，免其丘山之<br>罪耳。”<br>盛去皇帝之号，称庶人大王。<br>魏袭幽州，执刺史卢溥而去。遣孟广平援之，无及。<br>盛率众三万伐高句骊，袭其新城、南苏，皆克之，散其积聚，徙其五千余户<br>于辽西。<br>盛引见百辽于东堂，考详器艺，超拔者十有二人。命百司举文武之士才堪佐<br>世者各一人。立其子辽西公定为太子，大赦殊死已下。宴其群臣于新昌殿，盛曰：<br>“诸卿各言其志，朕将览之。”七兵尚书丁信年十五，盛之舅子也，进曰：“在<br>上不骄，高而不危，臣之愿也。”盛笑曰：“丁尚书年少，安得长者之言乎！”<br>盛以威严驭下，骄暴少亲，多所猜忌，故信言及之。<br>盛讨库莫奚，大虏获而还。左将军慕容国与殿中将军秦舆、段赞等谋率禁兵<br>袭盛，事觉，诛之，死者五百余人。前将军、思悔侯段玑、舆子兴、赞子泰等，<br>因众心动摇，夜于禁中鼓躁大呼。盛闻变，率左右出战，众皆披溃。俄而有一贼<br>从暗中击伤盛，遂辇升前殿，申约禁卫，召叔父河间公熙属以后事。熙未至而盛<br>死，时年二十九，在位三年。伪谥昭武皇帝，墓号兴平陵，庙号中宗。<br>盛幼而羁贱流漂，长则遭家多难，夷险安危，备尝之矣。惩宝暗而不断，遂<br>峻机威刑，织芥之嫌，莫不裁之于未萌，防之于未兆。于是上下振局，人不自安，<br>虽忠诚亲戚亦皆离贰，旧臣靡不夷灭，安忍无亲，所以卒于不免。是岁隆安五年<br>也。<br>熙字道文，垂之少子也。初封河间王。段速骨之难，诸王多被其害，熙素为<br>高阳王崇所亲爱，故得免焉。兰汗之篡也，以熙为辽东公，备宗祀之义。盛初即<br>位，降爵为公，拜都督中外诸军事、骠骑大将军、尚书左仆射，领中领军。从征<br>高句骊、契丹，皆勇冠诸将。盛曰：“叔父雄果英壮，有世祖之风，但弘略不如<br>耳。”<br>及盛死，其太后丁氏以国多难，宜立长君。群望皆在平原公元，而丁氏意在<br>于熙，遂废太子定，迎熙入宫。群臣劝进，熙以让元，元固以让熙，熙遂僣即尊<br>位。诛其大臣段玑、秦兴等，并夷三族。元以嫌疑赐死。元字道光，宝之第四子<br>也。赦殊死已下，改元曰光始，改北燕台为大单于台，置左右辅，位次尚书。<br>初，熙烝于丁氏，故为所立。及宠幸苻贵人，丁氏怨恚咒诅，与兄子七兵<br>尚书信谋废熙。熙闻之，大怒，逼丁氏令自杀，葬以后礼，诛丁信。<br>熙狩于北原，石城令高和杀司隶校尉张显，闭门距熙。熙率骑驰返，和众皆<br>投杖，熙入诛之。于是引见州郡及单于八部耆旧于东宫，问以疾苦。<br>大筑龙腾苑，广袤十余里，役徒二万人。起景云山于苑内，基广五百步，峰<br>高十七丈。又起逍遥宫、甘露殿，连房数百，观阁相交。凿天河渠，引水入宫。<br>又为其昭仪苻氏凿曲光海、清凉池。季夏盛暑，士卒不得休息，暍死者太半。熙<br>游于城南，止大柳树下，若有人呼曰：“大王且止。”熙恶之，伐其树，乃有蛇<br>长丈馀，从树中而出。<br>立其贵嫔苻氏为皇后，赦殊死已下。<br>熙北袭契丹，大破之。<br>昭仪苻氏死，伪谥愍皇后。赠苻谟太宰，谥文献公。二苻并美而艳，好微行<br>游宴，熙弗之禁也。请谒必从，刑赏大政无不由之。初，昭仪有疾，龙城人王温<br>称能疗之，未几而卒，熙忿其妄也，立于公车门支解温而焚之。其后好游田，熙<br>从之，北登白鹿山，东过青岭，南临沧海，百姓苦之，士卒为豺狼所害及冻死者<br>五千余人矣。会高句骊寇燕郡，杀略百余人。熙伐高句骊，以苻氏从，为冲车地<br>道以攻辽东。熙曰：“待刬平寇城，朕当与后乘辇而入，不听将士先登。”于是<br>城内严备，攻之不能下。会大雨雪，士卒多死，乃引归。<br>拟邺之凤阳门，作弘光门，累级三层。<br>熙与苻氏袭契丹，惮其众盛，将还，苻氏弗听，遂弃辎重，轻袭高句骊，周<br>行三千余里，士马疲冻，死者属路。攻木底城，不克而还。<br>尽杀宝诸子。大城肥如及宿军，以仇尼倪为镇东大将军、营州刺史，镇宿军，<br>上庸公懿为镇西将军、幽州刺史，镇令支；尚书刘木为镇南大将军、冀州刺史，<br>镇肥如。<br>为苻氏起承华殿，高承光一倍，负土于北门，土与谷同价。典军杜静载棺诣<br>阙，上书极谏。熙大怒，斩之。苻氏尝季夏思冻鱼脍，仲冬须生地黄，皆下有司<br>切责，不得，加以大辟，其虐也如此。苻氏死，熙悲号躃踊，若丧考妣，拥其<br>尸而抚之曰：“体已就冷，命遂断矣！”于是僵仆气绝，久而乃苏。大敛既讫，<br>复启其棺而与交接。服斩縗，食粥。制百僚于宫内哭临，令沙门素服。使有司案<br>检哭者，有泪以为忠孝，无则罪之，于是群臣震惧，莫不含辛以为泪焉。慕容隆<br>妻张氏，熙之嫂也，美姿容，有巧思。熙将以为苻氏之殉，欲以罪杀之，乃毁其<br>禭靴，中有弊毡，遂赐死。三女叩头求哀，熙不许。制公卿已下至于百姓，率<br>户营墓，费殚府藏。下锢三泉，周输数里，内则图画尚书八坐之象。熙曰：“善<br>为之，朕将随后入此陵。”识者以为不祥。其右仆射韦璆等并惧为殉，沐浴而待<br>死焉。号苻氏墓曰征平陵。熙被发徒跣，步从苻氏丧。轜车高大，毁北门而出。<br>长老窃相谓曰：“慕容氏自毁其门，将不久也。”<br>中卫将军冯跋、左卫将军张兴，先皆坐事亡奔，以熙政之虐也，与跋从兄万<br>泥等二十二人结盟，推慕容云为主，发尚方徒五千余人闭门距守。中黄门赵洛生<br>奔告之，熙曰：“此鼠盗耳，朕还当诛之。”乃收发贯甲，驰还赴难。夜至龙城，<br>攻北门不克，遂败，走入龙腾宛，微服隐于林中，为人所执，云得而弑之，及其<br>诸子同殡城北。时年二十三，在位六年。云葬之于苻氏墓，伪谥昭文皇帝。<br>垂以孝武帝太元八年僣立，至熙四世，凡二十四年，以安帝义熙三年灭。初，<br>童谣曰：“一束藁，两头然，秃头小儿来灭燕。”藁字上有草，下有禾，两头然<br>则禾草俱尽而成高字。云父名拔，小字秃头，三子，而云季也。熙竟为云所灭，<br>如谣言焉。<br>慕容云，字子雨，宝之养子也。祖父和，高句骊之支庶，自云高阳氏之苗裔，<br>故以高为氏焉。云沈深有局量，厚重希言，时人咸以为愚，唯冯跋奇其志度而友<br>之。宝之为太子，云以武艺给事侍东宫，拜侍御郎，袭败慕容会军。宝子之，赐<br>姓慕容氏，封夕阳公。<br>熙之葬苻氏也，冯跋诣云，告之以谋。云惧曰：“吾婴疾历年，卿等所知，<br>愿更图之。”跋逼曰：“慕容氏世衰，河间虐暴，惑妖淫之女而逆乱天常，百姓<br>不堪其害，思乱者十室九焉，此天亡之时也。公自高氏名家，何能为他养子！机<br>运难邀，千岁一时，公焉得辞也！”扶之而出。云曰：“吾疾苦日久，废绝世务。<br>卿今兴建大事，谬见推逼。所以徘徊，非为身也，实惟否德不足以济元元故耳。”<br>跋等强之，云遂即天王位，复姓高氏，大赦境内殊死以下，改元曰正始，国号大<br>燕。署冯跋侍中、都督中外诸军事、征北大将军、开府仪同三司、录尚书事、武<br>邑公，封伯、子、男，乡、亭侯者五十余人，士卒赐谷帛有差。熙之群官，复其<br>爵位。立妻李氏为天王后，子彭为太子。越骑校尉慕舆良谋叛，云诛之。<br>云临东堂，幸臣离班、桃仁怀剑执纸而入，称有所启，拔剑击云，云以几距<br>班，桃仁进而弑之。冯跋迁云尸于东宫，伪谥惠懿皇帝。云自以无功德而为豪桀<br>所推，常内怀惧，故宠养壮士以为腹心。离班、桃仁等并专典禁卫，委之以爪牙<br>之任，赏赐月至数千万，衣食卧起皆与之同，终以此致败云。<br>史臣曰：四星东聚，金陵之气已分；五马南浮，玉塞之雄方扰。市朝屡改，<br>艰虞靡息。慕容垂天资英杰，威震本朝，以雄略见猜而庇身宽政，永固受之而以<br>礼，道明事之而毕力。然而隼质难羁，狼心自野。淮南失律，三甥之谋已构；河<br>朔分麾，五木之祥云启。斩飞龙而遐举，逾石门而长迈，遂使翟氏景从，邺师宵<br>逸，收罗赵、魏，驱驾英雄。叩囊余奇，摧五万于河曲；浮船秘策，招七郡于黎<br>阳。返辽阴之旧物，创中山之新社，类帝禋宗，僣拟斯备。夫以重耳归晋，赖五<br>臣之功；句践绐吴，资五千之卒。恶有业殊二霸，众微一旅，掎拔而倾山岳，腾<br>啸而御风云！虽卫人忘亡复传于东国，任好余裕伊愧于西邻，信苻氏之奸回，非<br>晋室之鲸鲵矣。<br>宝以浮誉获升，峻文御俗，萧墙内愤，勍敌外陵，虽毒不被物而恶足自剿。<br>盛则孝友冥符，文武不坠，韬光而夷仇贼，罪己而逊高危，翩翩然浊世之佳虏矣。<br>熙乃地非奥主，举因淫德。骊戎之态，取悦于匡床；玄妻之姿，见奇于鬒发。荡<br>轻舟于曲光之海，望朝涉于景云之山，饰土木于骄心，穷怨嗟于蕞壤，宗祀夷灭，<br>为冯氏之驱除焉。<br>赞曰：戎狄凭陵，山川沸腾。天未悔祸，人非与能。疾走而捷，先鸣则兴。<br>道明烈烈，鞭笞豪杰。扫燕夷魏，钊屠永灭。大盗潜移，鸿名遂窃。宝心生乱，<br>盛清家难。熙极骄淫，人怀愤惋。孽贻身咎，灾无以逭。<br><hr>
