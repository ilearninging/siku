<h4>《史部·晋书·卷九十五  列传第六十五》<b class="x">作者：房玄龄等</b></h4>
<br>◎艺术<br>○陈训戴洋韩友淳于智步熊杜不愆严卿隗召卜珝鲍靓<br>吴猛幸灵佛图澄麻襦单道开黄泓索紞孟钦王嘉僧涉郭黁<br>鸠摩罗什昙霍台产<br>艺术之兴，由来尚矣。先王以是决犹豫，定吉凶，审存亡，省祸福。曰神与<br>智，藏往知来；幽赞冥符，弼成人事；既兴利而除害，亦威众以立权，所谓神道<br>设教，率由于此。然而诡托近于妖妄，迂诞难可根源，法术纷以多端，变态谅非<br>一绪，真虽存矣，伪亦凭焉。圣人不语怪力乱神，良有以也。逮丘明首唱，叙妖<br>梦以垂文，子长继作，援龟策以立传，自兹厥后，史不绝书。汉武雅好神仙，世<br>祖尤耽谶术，遂使文成、五利，逞诡诈而取宠荣，尹敏、桓谭，由忤时而婴罪戾，<br>斯固通人之所蔽，千虑之一失者乎！详观众术，抑惟小道，弃之如或可惜，存之<br>又恐不经。载籍既务在博闻，笔削则理宜详备，晋谓之《乘》，义在于斯。今录<br>其推步尤精、伎能可纪者，以为《艺术传》，式备前史云。<br>陈训，字道元，历阳人。少好秘学，天文、算历、阴阳、占候无不毕综，尤<br>善风角。孙晧以为奉禁都尉，使其占侯。晧政严酷，训知其必败而不敢言。<br>时钱唐湖开，或言天下当太平，青盖入洛阳。晧以问训，训曰：“臣止能望气，<br>不能达湖之开塞。”退而告其友曰：“青盖入洛，将有舆榇衔璧之事，非吉祥也。”<br>寻而吴亡。训随例内徙，拜谏义大夫。俄而去职还乡。<br>及陈敏作乱，遣弟宏为历阳太守，训谓邑人曰：“陈家无王气，不久当灭。”<br>宏闻，将斩之。训乡人秦琚为宏参军，乃说训曰：“训善风角，可试之。如不中，<br>徐斩未晚也。”乃赦之。时宏攻征东参军衡彦于历阳，乃问训曰：“城中有几千<br>人？攻之可拔不？”训登牛渚山望气，曰：“不过五百人。然不可攻，攻之必败。”<br>宏复大怒曰：“何有五千人攻五百人而有不得理？”命将士攻之，果为彦所败，<br>方信训有道术，乃优遇之。<br>都水参军淮南周亢尝问训以官位，训曰：“君至卯年当剖符近郡，酉年当有<br>曲盖。”亢曰：“脱如来言，当相荐拔。”训曰：“性不好官，惟欲得米耳。”<br>后亢果为义兴太守、金紫将军。时刘聪、王弥寇洛阳，历阳太守武瑕问训曰：<br>“国家人事如何？”训曰：“胡贼三逼，国家当败，天子野死。今尚未也。”其<br>后怀愍二帝果有平阳之酷焉。或问其以明年吉凶者，训曰：“扬州刺史当死，武<br>昌大火，上方节将亦当死。”至时，刘陶、周访皆卒，武昌大火，烧数千家。时<br>甘卓为历阳太守，训私谓所亲曰：“甘侯头低而视仰，相法名为眄刀，又目有赤<br>脉，自外而入，不出十年，必以兵死，不领兵则可以免。”卓果为王敦所害。丞<br>相王导多病，每自忧虑，以问训。训曰：“公耳竖垂肩，必寿，亦大贵，子孙当<br>兴于江东。”咸如其言。训年八十余卒。<br>戴洋，字国流，吴兴长城人也。年十二，遇病死，五日而苏。说死时天使其<br>为酒藏吏，授符录，给吏从幡麾，将上蓬莱、昆仑、积石、太室、恒、庐、衡等<br>诸山。既而遣归，逢一老父，谓之曰：“汝后当得道，为贵人所识。”及长，遂<br>善风角。<br>为人短陋，无风望，然好道术，妙解占侯卜数。吴末为台吏，知吴将亡，托<br>病不仕。及吴平，还乡里。后行至濑乡，经老子祠，皆是洋昔死时所见使处，但<br>不复见昔物耳。因问守藏应凤曰：“去二十余年，尝有人乘马东行，过老君而不<br>下马，未达桥，坠马死者不？”凤言有之。所问之事，多与洋同。<br>扬州刺史尝问吉凶于洋，答曰：“荧惑入南斗，八月有暴水，九月当有客军<br>西南来。”如期果大水，而石冰作乱。冰既据扬州，洋谓人曰：“视贼云气，四<br>月当破。”果如其言。时陈敏为右将军，堂邑令孙混见而羡之。洋曰：“敏当作<br>贼族灭，何足愿也！”未几，敏果反而诛焉。初，混欲迎其家累，洋曰：“此地<br>当败，得腊不得正，岂可移家于贼中乎！”混便止。岁末，敏弟昶攻堂邑，混遂<br>以单身走免。其后都水马武举洋为都水令史，洋请急还乡。将赴洛，梦神人谓之<br>曰：“洛中当败，人尽南渡，后五年扬州必有天子。”洋信之，遂不去。既而皆<br>如其梦。<br>庐江太守华谭问洋曰：“天下谁当复作贼者？”洋曰：“王机。”寻而机反。<br>陈眕问洋曰：“人言江南当有贵人，顾彦先、周宣珮当是不？”洋曰：“顾不<br>及腊，周不见来年八月。”荣果以十二月十七日卒，十九日腊，玘以明年七月晦<br>亡。王导遇病，召洋问之。洋曰：“君侯本命在申，金为土使之主，而于申上石<br>头立冶，火光照天，此为金火相烁，水火相煎，以故受害耳。”导即移居东府，<br>病遂差。<br>镇东从事中郎张闿举洋为丞相令史。时司马飏为乌程令，将赴职，洋曰：<br>“君宜深慎下吏。”扬后果坐吏免官。洋又谓曰：“卿虽免官，十一月当作郡，<br>加将军。”至期，为太山太守、镇武将军。飏卖宅将行，洋止之曰：“君不得至，<br>当还，不可无宅。”飏果为徐龛所逼，不得之郡。元帝增飏众二千，使助祖逖。<br>洋劝飏不行，飏乃称疾。收付廷尉，俄而因赦得出。<br>元帝将登阼，使洋择日，洋以为宜用三月二十四日丙午。太史令陈卓奏用二<br>十二日，言：“昔越王用甲辰三月反国，范蠡称在阳之前，当主尽出，上下尽空，<br>德将出游，刑入中宫，今与此同。”洋曰：“越王为吴所囚，虽当时逊媚，实怀<br>怨愤，蠡故用甲辰，乘德而归，留刑吴宫。今大王内无含咎，外无怨愤，当承天<br>洪命，纳祚无穷，何为追越王去国留殃故事邪！”乃从之。<br>及祖约代兄镇谯，请洋为中典军，迁督护。永昌元年四月庚辰，禺中时有大<br>风，起自东南，折木。洋谓约曰：“十月必有贼到谯城东，至历阳，南方有反者。”<br>主簿王振以洋为妖，白约收洋，付刺奸而绝其食五十日，言语如故。约知其有神<br>术，乃赦之而让振。振后有罪被收，洋救之。约曰：“振往日相系，今何以救之？”<br>洋曰：“振不识风角，非有宿嫌。振往时垂饿死，洋养活之，振犹尚遗忘。夫处<br>富贵而不弃贫贱甚难。”约义之，即原振，赐洋米三十石。至十月三日，石勒骑<br>果到谯城东。洋言于约曰：“贼必向城父，可遣骑水南追之，步军于水北断要路，<br>贼必败。”约竟不追，贼乃掠城父妇女辎重而去。约将鲁延求追贼，洋曰：“不<br>可。”约不从，使兄子智与延追之。贼伪弃妇女辎重走，智与延等争物，贼还掩<br>之，智、延仅以身免，士卒皆死。约表洋为下邑长。时梁国人反，逐太守袁晏。<br>梁城峻险，约欲讨之而未决，洋曰：“贼以八月辛酉日反，日辰俱王，辛德在南<br>方，酉受自刑，梁在谯北，乘德伐刑，贼必破亡。又甲子日东风而雷西行，谯在<br>东南，雷在军前，为军驱除。昔吴伐关羽，天雷在前，周瑜拜贺。今与往同，故<br>知必克。”约从之，果平梁城。<br>太宁三年正月，有大流星东南行，洋曰：“至秋，府当移寿阳。”及王敦作<br>逆，约问其胜败，洋曰：“太白在东方，辰星不出。兵法先起为主，应者为客。<br>辰星若出，太白为主，辰星为客。辰星不出，太白为客，先起兵者败。今有客无<br>主，有前无后，宜传檄所部，应诏伐之。”约乃率众向合肥。俄而敦死众败，遂<br>住寿阳。洋又曰：“江淮之间当有军事，谯城虚旷，宜还固守。不者，雍丘、沛<br>皆非官有也。”约不从，豫土遂陷于贼。<br>咸和元年春，约南行佃，遇大雷雨西南来，洋曰：“甲子西南天雷，其夏必<br>失大将。”至夏，汝南人反，执约兄子济，送于石勒。约府内地忽赤如丹，洋曰：<br>“案《河图征》云：‘地赤如丹血丸丸，当有下反上者。’恐十月二十七日胡马<br>当来饮淮水。”至时，石勒骑大至，攻城大战。其日西风，兵火俱发，约大惧。<br>会风回，贼退。时传言勒遣骑向寿阳，约欲送其家还江东，洋曰：“必无此事。”<br>寻而传言果妄。<br>咸和初，月晕左角，有赤白珥。约问洋，洋曰：“角为天门，开布阳道，官<br>门当有大战。”俄而苏峻遣使招约俱反，洋谓约曰：“苏峻必败，然其初起，兵<br>锋不可当，可外和内严，以待其变。”约不从，遂与峻反。至三年五月，大风雷<br>雨西北来，城内晦螟，洋谓约曰：“雷鸣人上，明使君当远佞近直，爱下振贫。<br>昔秦有此变，卒致乱亡。”约大怒，收洋系之。遣部将李概将兵到卢江，其众尽<br>散。约召洋出，问之曰：“吾还东何如留寿阳？若留寿阳，何如入胡？”洋曰：<br>“东入失半，入胡灭门，留寿阳尚可。”约欲东向历阳，其众不乐东下，皆叛约，<br>劫约姊及嫂奔于石勒。约到历阳，祖焕问洋曰：“君昔言平西在寿阳可得五年，<br>果如君言。今在历阳，可得几时？”洋曰：“得六月耳。”约问洋：“台下及此<br>气侯何如？”洋曰：“此当复有反者。台下来年三月当太平，江州当大丧。后南<br>方复有军事，去此千里。”寻而牵腾叛约，约率所亲将家属奔于石勒。二月而天<br>子反正，四月而温峤卒，郭默据湓口以叛。后勒诛约及亲属并尽，皆如洋言。<br>约既败，洋往寻阳。时刘胤镇寻阳，胤问洋曰：“我病当差不？”洋曰：<br>“不忧使君不差，忧使君今年有大厄。使君年四十七，行年入庚寅。《太公阴谋》<br>曰：‘六庚为白兽，在上为客星，在下为害气。’年与命并，必凶当忌。十二月<br>二十二日庚寅勿见客。”胤曰：“我当解职，将君还野中治病。”洋曰：“使君<br>当作江州，不得解职。”胤曰：“温公不复还邪？”洋曰：“温公虽还，使君故<br>作江州。”俄如其言。九月甲寅申时，回风从东来，入胤儿船中，西过，状如匹<br>练，长五六丈。洋曰：“风从咸池下来，摄提下去，咸池为刀兵，大杀为死丧。<br>到甲子日申时，府内大聚骨理之。胤问在何处，洋曰：“不出州府门也。”胤架<br>府东门。洋又曰：“东为天牢，牢下开门，忧天狱至。”十二月十七日，洋又曰：<br>“腊近可闭门，以五十人备守，并以百人备东北寅上，以却害气。”胤不从。二<br>十四日壬辰，胤遂为郭默所害。<br>南中郎将桓宣以洋为参军，将随宣往襄阳，太尉陶侃留之住武昌。时侃谋北<br>伐，洋曰：“前年十一月荧惑守胃昴，至今年四月，积五百余日。昴，赵之分野，<br>石勒遂死。荧惑以七月退，从毕右顺行入黄道，未及天关，以八月二十二日复逆<br>行还钩，绕毕向昴。昴毕为边兵，主胡夷，故置天弓以射之。荧惑逆行，司无德<br>之国，石勒死是也。勒之余烬，以自残害。今年官与太岁、太阴三合癸巳，癸为<br>北方，北方当受灾。岁镇二星共合翼轸，从子及巳，徘徊六年。荆楚之分，岁镇<br>所守，其下国昌，岂非功德之征也！今年六月，镇星前角亢。角亢，郑之分。岁<br>星移入房，太白在心。心房，宋分。顺之者昌，逆之者亡。石季龙若兴兵东南，<br>此其死会也。官若应天伐刑，径据宋郑，则无敌矣。若天与不取，反受其咎。”<br>侃志在中原，闻而大喜。会病笃，不果行。<br>侃薨，征西将军庾亮代镇武昌，复引洋问气侯。洋曰：“天有白气，丧必东<br>行，不过数年必应。”寻有大鹿向西城门，洋曰：“野兽向城，主人将去。”城<br>东家夜半望见城内有数炬火，从城上出，如大车状，白布幔覆，与火俱出城东北<br>行，至江乃灭。洋闻而叹曰：“此与前白气同。”时亮欲西镇石城，或问洋：<br>“此西足当欲东不？”洋曰：“不当也。”咸康三年，洋言于亮曰：“武昌土地<br>有山无林，政可图始，不可居终。山作八字，数不及九。昔吴用壬寅来上；创立<br>宫城，至己酉，还下秣陵。陶公亦涉八年。土地盛衰有数，人心去就有期，不可<br>移也。公宜更择吉处，武昌不可久住。”五年，亮令毛宝屯邾城。九月，洋言于<br>亮曰：“毛豫州今年受死问。昨朝大雾晏风，当有怨贼报仇，攻围诸侯，诚宜远<br>侦逻。”宝问当在何时，答曰：“五十日内。”其夕，又曰：“九月建戌，朱雀<br>飞惊，征军还归，乘戴火光，天示有信，灾发东房，叶落归本，虑有后患。”明<br>日，又曰：“昨夜火殃，非国福，今年架屋，致使君病，可因烧屋，移家南渡，<br>无嫌也。”宝即遣儿妇还武昌。寻传贼当来攻城，洋曰：“十月丁亥夜半时得贼<br>问，干为君，支为臣，丁为征西府，亥为邾城，功曹为贼神，加子时十月水王木<br>相，王相气合，贼必来。寅数七，子数九，贼高可九千人，下可七千人。从魁为<br>贵人加丁，下克上，有空亡之事，不敢进武昌也。”贼果陷邾城而去。亮问洋曰：<br>“故当不失石城否？”洋曰：“贼从安陆向石城，逆太白，当伐身，无所虑。”<br>亮曰：“天何以利胡而病我？”洋曰：“天符有吉凶，土地有盛衰，今年害气三<br>合己亥，己为天下，亥为戎胡，季龙亦当受死。今乃不忧贼，但忧公病耳。”亮<br>曰：“何方救我疾？”洋曰：“荆州受兵，江州受灾，公可去此二州。”亮曰：<br>“如此，当有解不”？”洋曰：“恨晚，犹差不也。”亮竟不能解二州，遂至大<br>困。洋曰：“昔苏峻时，公于白石祠中祈福，许赛其牛，至今未解，故为此鬼所<br>考。”亮曰：“有之，君是神人也。”或问洋曰：“庾公可得几时？”洋曰：“<br>见明年。”时亮已不识人，咸以为妄，果至正月一日而薨。<br>庾翼代亮，洋复为占侯。少时卒，年八十余。所占验者不可胜纪。<br>韩友，字景先，庐江舒人也。为书生，受《易》于会稽伍振，善占卜，能图<br>宅相冢，亦行京费厌胜之术。龙舒长邓林妇病积年，垂死，医巫皆息意。友为筮<br>之，使画作野猪著卧处屏风上，一宿觉佳，于是遂差。舒县廷掾王睦病死，已复<br>魄。友为筮之，令以丹画版作日月置床头，又以豹皮马鄣泥卧上，立愈。刘世则<br>女病魅积年，巫为攻祷，伐空冢故城间，得狸鼍数十，病犹不差。友筮之，命作<br>布囊，依女发时，张囊著窗牖间，友闭户作气，若有所驱。斯须之间，见囊大胀<br>如吹，因决败之，女仍大发。友乃更作皮囊二枚，沓张之，施张如前，囊复胀满。<br>因急缚囊口，悬著树二十许日，渐消，开视有二斤狐毛，女遂差。<br>宣城边洪以四月中就友卜家中安否，友曰：“卿家有兵殃，其祸甚重。可伐<br>七十束柴，积于庚地，至七月丁酉放火烧之，咎可消也。不尔，其凶难言。”洪<br>即聚柴。至日，大风，不敢发火。洪后为广阳领校，遭母丧归家，友来投之，时<br>日已暮，出告从者，速装束，吾当夜去。从者曰：“今日已暝，数十里草行，何<br>急复去？”友曰：“非汝所知也。此间血覆地，宁可复住！”苦留之，不待食而<br>去。其夜洪欻发狂，绞杀两子，并杀妇，又斫父妾二人，皆被创，因出亡走。明<br>日，其宗族往收殡亡者，寻索洪，数日，于宅前林中得之，已自经死。<br>宣城太守殷祐有病，友筮之，曰：“七月晦日，将有大雊鸟来集厅事上，<br>宜勤伺取，若获者为善，不获将成祸。”祐乃谨为其备。至日，果有大鸲垂尾<br>九尺，来集厅事上，掩捕得之，祐乃迁石头督护，后为吴郡太守。<br>友卜占神效甚多，而消殃转祸，无不皆验。于宝问其故，友曰：“筮封用五<br>行相生杀，如案方投药治病，以冷热相救。其差与不差，不可必也。”友以元康<br>六年举贤良，元帝渡江，以为广武将军，永嘉末卒。<br>淳于智字叔平，济北卢人也。有思义，能《易》筮，善厌胜之术。高平刘柔<br>夜卧，鼠啮其左手中指，以问智。智曰：“是欲杀君而不能，当为君使其反死。”<br>乃以朱书手腕横文后三寸作田字，辟方一寸二分，使露手以卧。明旦，有大鼠伏<br>死手前。谯人夏侯藻母病困，诣智卜，忽有一狐当门向之嗥。藻怖愕，驰见智。<br>智曰：“其祸甚急，君速归，在狐嗥处拊心啼哭，令家人惊怪，大小必出，一人<br>不出，哭勿止，然后其祸可救也。”藻还，如其言，母亦扶病而出。家人既集，<br>堂屋五间拉然而崩。护军张劭母病笃，智筮之，使西出市沐猴，系母臂，令傍人<br>捶拍，恒使作声，三日放去。劭从之。其猴出门即为犬所咋死，母病遂差。上党<br>鲍瑗家多丧病贫苦，或谓之曰：“淳于叔平神人也，君何不试就卜，知祸所在？”<br>瑗性质直，不信卜筮，曰：“人生有命，岂卜筮所移！”会智来，应詹谓曰：<br>“此君寒士，每多屯虞，君有通灵之思，可为一卦。”智乃为卦，卦成，谓瑗曰：<br>“君安宅失宜，故令君困。君舍东北有大桑树，君径至市，入门数十步，当有一<br>人持荆马鞭者，便就买以悬此树，三年当暴得财。”瑗承言诣市，果得马鞭，悬<br>之三年，浚井，得钱数十万，铜铁器复二十余万，于是致赡，疾者亦愈。其消灾<br>转祸，不可胜纪，而卜筮所占，千百皆中。应詹少亦多病，智乃为符使詹佩之，<br>诵其文，既而皆验，莫能学也。<br>性深沈，常自言短命，曰：“辛亥岁天下有事，当有巫医挟道术者死。吾守<br>《易》义以行之，犹当不应此乎！”太康末，为司马督，有宠于杨骏，故见杀。<br>步熊，字叔罴，阳平发干人也。少好卜筮数术，门徒甚盛。熊学舍侧有一人<br>烧死，吏持熊诸生，谓为失火。熊曰：“已为卿卜得其人矣。使从道南行，当有<br>一人来问得火主未者，便缚之。”吏如熊言，果是耕人，自言草恶难耕，故烧之，<br>忽风起延烧远近，实不知草中有人。又邻人儿远行，或告已死，其父母号哭制服，<br>熊为之卜，克日当还，如期果至。赵王伦闻其名，召之。熊谓诸生曰：“伦死不<br>久，不足应也。”伦怒，遣兵围之数重。熊乃使诸生著其裘南走，伦兵悉赴捉之，<br>熊密从北出，得脱。后为成都王颖所辟，颖使熊射覆，物无所失。后颖奔关中，<br>平昌公模镇邺，以熊颖党，诛之。<br>杜不愆，庐江人也。少就外祖郭璞学《易》卜。屡有验。高平郗超年二十余，<br>得重疾，试令筮之。不愆曰：“案卦言之，卿所苦寻除。然宜于东北三十里上宫<br>姓家索其所养雄雉，笼盛置东檐下，却后九日丙午日午时，必当有雌雉飞来与交，<br>既而双去。若如此，不出二十日病都除，又是休应，年将八十，位极人臣。若但<br>雌逝雄留者，病一周方差，年半八十，名位亦失。”超时正羸笃，虑命在旦夕，<br>笑而答曰：“若保八十之半，便有余矣。一周病差，何足为淹！”然未之信。或<br>劝依其言，索雉果得。至丙午日，超卧南轩之下观之，至日晏，果有雌雉飞入笼，<br>与雄雉交而去，雄雉不动。超叹曰：“虽管郭之奇，何以尚此！”超病弥年乃起，<br>至四十，卒于中书郎。不愆后占筮转疏，无复此类。后为桓嗣建威参军。<br>严卿，会稽人也。善卜筮。乡人魏序欲暂东行，荒年多抄盗，令卿筮之。卿<br>筮曰：“君慎不可东行，必遭暴害之气，而非劫也。”序不之信。卿曰：“既必<br>不停，宜以禳之，可索西郭外独母家白雄狗系著船前。”求索止得驳狗，无白者。<br>卿曰：“驳者亦足，然犹恨其色不纯，当余小毒，正及六畜辈耳，无所复忧。”<br>序行半路，狗忽然作声甚急，有如人打之者。比视，已死，吐黑血斗余。其夕，<br>序墅上白鹅数头无故自死，而序家无恙。<br>隗召，汝阴人也。善于《易》。临终，书版授其妻曰：“吾亡后当大荒穷，<br>虽尔慎莫卖宅也。却后五年春，当有诏使来顿此亭，姓龚，此人负吾金，即以此<br>版往责之，勿违言也。”召亡后，其家大困乏，欲卖宅，忆夫言辄止。期日，<br>有龚使者止亭中，妻遂赍版往责之。使者执版惘然，不知所以。妻曰：“夫临亡，<br>手书版见命如此，不敢妄也。”使者沈吟良久而悟，谓曰：“贤夫何善？”妻曰：<br>“夫善于《易》，而未会为人卜也。”使者曰：“噫，可知矣！”乃命取蓍筮之，<br>卦成，抚掌而叹曰：“妙哉隗生！含明隐迹，可谓镜穷达而洞吉凶者也。”于是<br>告召妻曰：“吾不相负金也，贤夫自有金耳，知亡后当暂穷，故藏金以待太平，<br>所以不告儿妇者，恐金尽而困无已也。知吾善《易》，故书版以寄意耳。金有五<br>百斤，盛以青瓮，覆以铜柈，埋在堂屋东头，去壁一丈，入地九尺。”妻还掘<br>之，皆如卜焉。<br>卜珝，字子玉，匈奴后部人也。少好读《易》，郭璞见而叹曰：“吾所弗如<br>也，柰何不免兵厄！”珝曰：“然。吾大厄在四十一，位为卿将，当受祸耳。不<br>尔者，亦为猛兽所害。吾亦未见子之令终也。”璞曰：“吾祸在江南，甚营之，<br>未见免兆。虽然，在南犹可延期，住此不过时月。”珝曰：“子勿为公吏，可以<br>免诸。”璞曰：“吾不能免公吏，犹子之不能免卿将也。”珝曰：“吾此虽当有<br>帝王子，终不复奉二京矣。琅邪可奉，卿谨奉之，主晋记者必雌也。”珝遂隐于<br>龙门山。刘元海僣号，征为大司农、侍中，固以疾辞。元海曰：“人各有心，卜<br>珝不欲在吾朝，何异高祖四公哉！可遂其高志。”后复征为光禄大夫，珝谓使者<br>曰：“非吾死所也。”及刘聪嗣伪位，征为太常。时刘琨据并州，聪问何时可平，<br>珝答曰：“并州陛下之分，今兹克之必矣。”聪戏曰：“朕欲劳先生一行可乎？”<br>珝曰：“臣所以来不及装者，正为是行也。”聪大悦，署珝使持节、平北将军。<br>将行，谓其妹曰：“此行也，死自吾分，后慎勿纷纭。”及攻晋阳，为琨所败，<br>珝卒先奔，为其元帅所杀。<br>鲍靓，字太玄，东海人也。年五岁，语父母云：“本是曲阳李家儿，九岁坠<br>井死。”其父母寻访得李氏，推问皆符验。靓学兼内外，明天文河洛书，稍迁南<br>阳中部都尉，为南海太守。尝行部入海，遇风，饥甚，取白石煮食之以自济。王<br>机时为广州刺史，入厕，忽见二人著乌衣，与机相捍，良久擒之，得二物似乌鸭。<br>靓曰：“此物不祥。”机焚之，径飞上天，机寻诛死。靓尝见仙人阴君，授道诀，<br>百余岁卒。<br>吴猛，豫章人也。少有孝行，夏日常手不驱蚊，惧其去己而噬亲也。年四十，<br>邑人丁义始授其神方。因还豫章，江波甚急，猛不假舟楫，以白羽扇画水而渡，<br>观者异之。庾亮为江州刺史，尝遇疾，闻猛神异，乃迎之，问己疾何如。猛辞以<br>算尽，请具棺服。旬日而死，形状如生。未及大敛，遂失其尸。识者以为亮不祥<br>之征。亮疾果不起。<br>幸灵者，豫章建昌人也。性少言，与小人群居，见侵辱而无愠色，邑里号之<br>痴，虽其父母兄弟亦以为痴也。尝使守稻，群牛食之，灵见而不驱，待牛去乃往<br>理其残乱者。其父母见而怒之，灵曰：“夫万物生天地之间，各欲得食。牛方食，<br>柰何驱之！”其父愈怒曰：“即如汝言，复用理坏者何为？”灵曰：“此稻又欲<br>得终其性，牛自犯之，灵可以不收乎！”<br>时顺阳樊长宾为建昌令，发百姓作官船于建城山中，吏令人各作箸一双。灵<br>作而未输，或窃之焉。俄而窃者心痛欲死，灵谓之曰：“尔得无窃我箸乎？”窃<br>者不应。有顷，愈急，灵曰：“若尔不以情告我者，今真死矣。”窃者急遽，乃<br>首出之。灵于是饮之以水，病即立愈。行人由此敬畏之。船成，当下，吏以二百<br>人引一艘，不能动，方请益人。灵曰：“此以过足，但部分未至耳。灵请自牵之。”<br>乃手执箸，惟用百人，而船去如流。众大惊怪，咸称其神，于是知名。<br>有龚仲儒女病积年，气息财属，灵使以水含之，已而强起，应时大愈。又吕<br>猗母皇氏得痿痹病，十有余年，灵疗之，去皇氏数尺而坐，冥目寂然，有顷，顾<br>谓猗曰：“扶夫人令起。”猗曰：“老人得病累年，奈何可仓卒起邪？”灵曰：<br>“但试扶起。”于是两人夹扶以立。少选，灵又令去扶，即能自行，由此遂愈。<br>于是百姓奔趣，水陆辐辏，从之如云。皇氏自以病久，惧有发动，灵乃留水一器<br>令食之，每取水，辄以新水补处，二十余年水清如新，尘垢不能加焉。<br>时高悝家有鬼怪，言语诃叱，投掷内外，不见人形，或器物自行，再三发火，<br>巫祝厌劾而不能绝。适值灵，乃要之。灵于陌头望其屋，谓悝曰：“此君之家邪？”<br>悝曰：“是也。”灵曰：“知之足矣。”悝固请之，灵不得已，至门，见符索甚<br>多，谓悝曰：“当以正止邪，而以邪救邪，恶得已乎！”并使焚之，惟据轩小坐<br>而去，其夕鬼怪即绝。<br>灵所救愈多此类，然不取报谢。行不骑乘，长不娶妻，性至恭，见人即先拜，<br>言辄自名。凡草木之夭伤于山林者，必起理之，器物之倾覆于途路者，必举正之。<br>周旋江州间，谓其士人曰：“天地之于人物，一也，咸欲不失其情性，奈何制服<br>人以为奴婢乎！诸君若欲享多福以保性命，可悉免遣之。”十余年间，赖其术以<br>济者极多。后乃娶妻，畜车以奴婢，受货赂致遗，于是其术稍衰，所疗得失相半<br>焉。<br>佛图澄，天竺人也。本姓帛氏。少学道，妙通玄术。永嘉四年，来适洛阳，<br>自云百有余岁，常服气自养，能积日不食。善诵神咒，能役使鬼神。腹旁有一孔，<br>常以絮塞之，每夜读书，则拔絮，孔中出光，照于一室。又尝斋时，平旦至流水<br>侧，从腹旁孔中引出五藏六府洗之，讫，还内腹中。又能听铃音以言吉凶，莫不<br>悬验。<br>及洛中寇乱，乃潜草野以观变。石勒屯兵葛陂，专行杀戮，沙门遇害者其众。<br>澄投勒大将军郭黑略家，黑略每从勒征伐，辄豫克胜负，勒疑而问曰：“孤不觉<br>卿有出众智谋，而每知军行吉凶何也？”黑略曰：“将军天挺神武，幽灵所助，<br>有一沙门智术非常，云将军当略有区夏，己应为师。臣前后所白，皆其言也。”<br>勒召澄，试以道术。澄即取钵盛水，烧香咒之，须臾钵中生青莲花，光色曜日，<br>勒由此信之。<br>勒自葛陂还河北，过枋头，枋头人夜欲斫营，澄谓黑略曰：“须臾贼至，可<br>令公知。”果如其言，有备，故不败。勒欲试澄，夜冠胄衣甲，执刀而坐，遣人<br>告澄云：“夜来不知大将军何所在。”使人始至，未及有言，澄逆问曰：“平居<br>无寇，何故夜严？”勒益信之。勒后因忿，欲害诸道士，并欲苦澄。澄乃潜避至<br>黑略舍，语弟子曰：“若将军信至，问吾所在者，报云不知所之。”既而勒使至，<br>觅澄不得。使还报勒，勒惊曰：“吾有恶意向澄，澄舍我去矣。”通夜不寝，思<br>欲见澄。澄知勒意悔，明旦造勒。勒曰：“昨夜何行？”澄曰：“公有怒心，昨<br>故权避公。今改意，是以敢来。勒大笑曰：“道人谬矣。”<br>襄国城堑水源在城西北五里，其水源暴竭，勒问澄何以致水。澄曰：“今当<br>敕龙取水。”乃与弟子法首等数人至故泉源上，坐绳床，烧安息香，咒愿数百言。<br>如此三日，水泫然微流，有一小龙长五六寸许，随水而来，诸道士竞往观之。有<br>顷，水大至，隍堑皆满。<br>鲜卑段末波攻勒，众甚盛。勒惧，问澄。澄曰：“昨日寺铃鸣云，明旦食时，<br>当擒段末波。”勒登城望末波军，不见前后，失色曰：“末波如此，岂可获乎！”<br>更遣夔安问澄。澄曰：“已获末波矣。”时城北伏兵出，遇末波，执之。澄劝勒<br>宥末波，遣还本国，勒从之，卒获其用。<br>刘曜遣从弟岳攻勒，勒遣石季龙距之。岳败，退保石梁坞，季龙坚栅守之。<br>澄在襄国，忽叹曰：“刘岳可悯！”弟子法祚问其故，澄曰“昨日亥时，岳已败<br>被执。”果如所言。<br>及曜自攻洛阳，勒将救之，其群下咸谏以为不可。勒以访澄，澄曰：“相轮<br>铃音云：‘秀支替戾冈，仆谷劬秃当。”此羯语也，秀支，军也。替戾冈，出也。<br>仆谷，刘曜胡位也。劬秃当，捉也。此言军出捉得曜也。”又令一童子洁斋七日，<br>取麻油合胭脂，躬自研于掌中，举手示童子，粲然有辉。童子惊曰：“有军马甚<br>众，见一人长大白晳，以朱丝缚其肘。”澄曰：“此即曜也。”勒其悦，遂赴洛<br>距曜，生擒之。<br>勒僣称赵天王，行皇帝事，敬澄弥笃。时石葱将叛，澄诫勒曰：“今年葱中<br>有虫，食必害人，可令百姓无食葱也。”勒班告境内，慎无食葱。俄而石葱果走。<br>勒益重之，事必谘而后行，号曰大和尚。<br>勒爱子斌暴病死，将殡，勒叹曰：“朕闻虢太子死，扁鹊能生之，今可得效<br>乎？”乃令告澄。澄取杨枝沾水，洒而咒之。就执斌手曰：“可起矣！”因此遂<br>苏，有顷，平复。自是勒诸子多在澄寺中养之。勒死之年，天静无风，而塔上一<br>铃独鸣，澄谓众曰：“铃音云，国有大丧，不出今年矣。”既而勒果死。<br>及季龙僣位，迁都于邺，倾心事澄，有重于勒。下书衣澄以绫锦，乘以雕辇，<br>朝会之日，引之升殿，常侍以下悉助举舆，太子诸公扶翼而上，主者唱大和尚，<br>众坐皆起，以彰其尊。又使司空李农旦夕亲问，其太子诸公五日一朝，尊敬莫与<br>为比。支道林在京师，闻澄与诸石游，乃曰：“澄公其以季龙为海鸥鸟也。百姓<br>因澄故多奉佛，皆营造寺庙，相竞出家，真伪混淆，多生愆过。季龙下书料简，<br>其著作郎王度奏曰：“佛，外国之神，非诸华所应祠奉。汉代初传其道，惟听西<br>域人得立寺都邑，以奉其神，汉人皆不出家。魏承汉制，亦循前轨。今可断赵人<br>悉不听诣寺烧香礼拜，以遵典礼，其百辟卿士下逮众隶，例皆禁之，其有犯者，<br>与淫祀同罪。其赵人为沙门者，还服百姓。”朝士多同度所奏。季龙以澄故，下<br>书曰：“朕出自边戎，忝君诸夏，至于飨祀，应从本俗。佛是戎神，所应兼奉，<br>其夷赵百姓有乐事佛者，特听之。”<br>澄时止邺城寺中，弟子遍于郡国。尝遣弟子法常北至襄国，弟子法佐从襄国<br>还，相遇于梁基城下，对车夜谈，言及和尚，比旦各去。佐始入，澄逆笑曰：<br>“昨夜尔与法常交车共说汝师邪？”佐愕然愧忏。于是国人每相语：“莫起恶心，<br>和尚知汝。”及澄之所在，无敢向其方面涕唾者。<br>季龙太子邃有二字，在襄国，澄语邃曰：“小阿弥比当得疾，可往看之。”<br>邃即驰信往视，果已得疾。太医殷腾及外国道士自言能疗之。澄告弟子法牙曰：<br>“正使圣人复出，不愈此疾，况此等乎！”后三日果死。邃将图为逆，谓内竖曰：<br>“和尚神通，傥发吾谋。明日来者，当先除之。”澄月望将入觐季龙，谓弟子僧<br>慧曰：“昨夜天神呼我曰：‘明日若入，还勿过人。”我傥有所过，汝当止我。”<br>澄常入，必过邃。邃知澄入，要侯甚苦。澄将上南台，僧慧引衣，澄曰：“事不<br>得止。”坐未安便起，邃固留不住，所谋遂差。还寺，叹曰：“太子作乱，其形<br>将成，欲言难言，欲忍难忍。”乃因事从容箴季龙，季龙终不能解。俄而事发，<br>方悟澄言。<br>后郭黑略将兵征长安北山羌，堕羌伏中。时澄在堂上坐，惨然改容曰：“郭<br>公今有厄。”乃唱云：“众僧祝愿。”澄又自祝愿。须臾，更曰：若东南出者活，<br>余向者则困。”复更祝愿。有顷，曰：“脱矣。”后月余，黑略还，自说坠羌围<br>中，东南走，马乏，正遇帐下人，推马与之曰：“公乘此马，小人乘公马，济与<br>不济，命也。”略得其马，故获免。推检时日，正是澄祝愿时也。<br>时天旱，季龙遣其太子诣临漳西滏口祈雨，久而不降，乃令澄自行，即有白<br>龙二头降于祠所，其日大雨方数千里。澄尝遣弟子向西域市香，既行，澄告余弟<br>子曰：“掌中见买香弟子在某处被劫垂死。”因烧香祝愿，遥救护之。弟子后还，<br>云某月某日某处为贼所劫，垂当见杀，忽闻香气，贼无故自惊曰：“救兵已至。”<br>弃之而走。黄河中旧不生鼋，时有得者，以献季龙。澄见而之曰：“桓温入河，<br>其不久乎！”温字元子，后果如其言也。季龙尝昼寝，梦见群羊负鱼从东北来，<br>寤以访澄。澄曰：“不祥也，鲜卑其有中原乎！”后亦皆验。澄尝与季龙升中台，<br>澄忽惊曰：“变，变，幽州当火灾。”乃取酒噀之，久而笑曰：“救已得矣。”<br>季龙遣验幽州，云尔日火从四门起，西南有黑云来，骤雨灭之，雨亦颇有酒气。<br>石宣将杀石韬，宣先到寺与澄同坐，浮屠一铃独鸣，澄谓曰：“解铃音乎？<br>铃云胡子洛度。”宣变色曰：“是何言欤？”澄谬曰：“老胡为道，不能山居无<br>言，重茵美服，岂非洛度乎！”石韬后至，澄孰视良久。韬惧而问澄，澄曰：<br>“怪公血臭，故相视耳。”季龙梦龙飞西南，自天而落，旦而问澄，澄曰：“祸<br>将作矣，宜父子慈和，深以慎之。”季龙引澄入东阁，与其后杜氏问讯之。澄曰：<br>“胁下有贼，不出十日，自浮图以西，此殿以东，当有血流，慎勿东也。”杜后<br>曰：“和尚耄邪！何处有贼？”澄即易语云：“六情所受，皆悉是贼。老自应耄，<br>但使少者不昏即好耳。”遂便寓言，不复彰的。后二日，宣果遣人害韬于佛寺中，<br>欲因季龙临丧杀之。季龙以澄先诫，故获免。及宣被收，澄谏季龙曰：“皆陛下<br>之子也，何为重祸邪！陛下若含怒加慈者，尚有六十余岁。如必诛之，宣当为彗<br>星下扫邺宫。”季龙不从。后月余，有一妖马，髦尾皆有烧状，入中阳门，出显<br>阳门，东首东宫，皆不得入，走向东北，俄尔不见。澄闻而叹曰：“灾其及矣！”<br>季龙大享群臣于太武前殿，澄吟曰：“殿乎，殿乎！棘子成林，将坏人衣。”季<br>龙令发殿石下视之，有棘生焉。冉闵小字棘奴。<br>季龙造太武殿初成，图画自古贤圣、忠臣、孝子、烈士、贞女，皆变为胡状，<br>旬余，头悉缩入肩中，惟冠{髟介}仿佛微出，季龙大恶之，秘而不言也。澄对之<br>流涕，乃自启茔墓于邺西紫陌，还寺，独语曰：“得三年乎？”自答：“不得。”<br>又曰：“得二年、一年、百日、一月乎？”自答：“不得。”遂无复言。谓弟子<br>法祚曰：“戊申岁祸乱渐萌，己酉石氏当灭。吾及其未乱，先从化矣。”卒于邺<br>宫寺。后有沙门从雍州来，称见澄西入关，季龙掘而视之，惟有一石无尸。季龙<br>恶之曰：“石者，朕也，葬我而去，吾将死矣。”因而遇疾。明年，季龙死，遂<br>大乱。<br>麻襦者，不知何许人也，莫得其姓名。石季龙时，在魏县市中乞丐，恒着麻<br>襦布裳，故时人谓之麻襦。言语卓越，状如狂者，乞得米谷不食，辄散置大路，<br>云饴天马。赵兴太守籍状收送诣季龙。<br>先是，佛图澄谓季龙曰：“国东二百里某月日当送一非常人，勿杀之也。”<br>如期果至。季龙与共语，了无异言，惟道：“陛下当终一柱殿下。”季龙不解，<br>送以诣澄。麻襦谓澄曰：“昔在光和中会，奄至今日。酉戎受玄命，绝历终有期。<br>金离消于坏，边荒不能遵，驱除灵期迹，莫已已之懿。裔苗叶繁，其来方积。休<br>期于何期，永以叹之。”澄曰：“天回运极，否将不支，九木水为难，无可以术<br>宁。玄哲虽存世，莫能基必莫能基必颓。久游阎浮利，扰扰多此患。行登陵云宇，<br>会于虚游间。”其所言人莫能晓。季龙遣驿马送还本县，既出城，请步，云：<br>“我当有所过，君至合口桥见待。”使人如言而驰，至桥，麻襦已先至。<br>后慕容俊投季龙尸于漳水，倚桥柱不流，时人以为“一柱殿下”即谓此也。<br>及元帝嗣位江左，亦以为“天马”之应云。<br>单道开，敦煌人也。常衣粗褐，或赠以缯服，皆不著，不畏寒暑，昼夜不卧。<br>恒服细石子，一吞数枚，日一服，或多或少。好山居，而山树诸神见异形试之，<br>初无惧色。石季龙时，从西平来，一日行七百里，其一沙弥年十四，行亦及之。<br>至秦州，表送到邺，季龙令佛图澄与语，不能屈也。初止邺城西沙门法綝祠中，<br>后徙临漳昭德寺。于房内造重阁，高八九尺，于上编管为禅室，常坐其中。季龙<br>资给甚厚，道开皆以施人。人或来谘问者，道开都不答。日服镇守药数丸，大如<br>梧子，药有松蜜姜桂伏苓之气，时复饮荼苏一二升而已。自云能疗目疾，就疗者<br>颇验。视其行动，状若有神。佛图澄曰：“此道士观国兴衰，若去者，当有大乱。”<br>及季龙末，道开南渡许昌，寻而邺中大乱。<br>升平三年至京师，后至南海，入罗浮山，独处茅茨，萧然物外。年百余岁，<br>卒于山舍，敕弟子以尸置石穴中，弟子乃移入石室。陈郡袁宏为南海太守，与弟<br>颖叔及沙门支法防共登罗浮山，至石室口，见道开形骸如生，香火瓦器犹存。宏<br>曰：“法师业行殊群，正当如蝉蜕耳。”乃为之赞云。<br>黄泓，字始长，魏郡斥丘人也。父沈，善天文秘术。泓从父受业，精妙逾深，<br>兼博览经史，尤明《礼》《易》。性忠勤，非礼不动。永嘉之乱，与渤海高瞻避<br>地幽州，说瞻曰：“王浚昏暴，终必无成，宜思去就以图久安。慕容廆法政修明，<br>虚怀引纳，且谶言真人出东北，傥或是乎？宜相与归之，同建事业。”瞻不从。<br>泓乃率宗族归廆，廆待以客礼，引为参军，军国之务动辄访之。泓指说成败，事<br>皆如言。廆常曰：“黄参军，孤之仲翔也。”及皝嗣位，迁左常侍，领史官，甚<br>重之。石季龙攻皝，皝将走辽东，泓曰：“贼有败气，无可忧也，不过二日，必<br>当奔溃。宜严勒士马，为追击之备。”皝曰：“今寇盛如此，卿言必走，孤未敢<br>信。”泓曰：“殿下言盛者，人事耳，臣言必走者，天时也，胡足为疑！”及期，<br>季龙果退，皝益奇之。<br>及慕容俊即王位，迁从事中郎，儁闻冉闵乱，将图中原，访之于泓，泓劝<br>行，儁从之。及僣号，署为进谋将军、太史令、关内侯，寻加奉车都尉、西海<br>太守、领太史令、开阳亭侯，又封平舒县五等伯，常从左右，谘决大事，灵台令<br>许敦害其宠，谄事慕容评，设异议以毁之，及以泓为太史灵台诸署统，加给事中。<br>泓待敦弥厚，不以毁己易心。慕容暐败，以老归家，叹曰：“燕必中兴，其在吴<br>王，恨吾年过不见耳。”年九十七卒。卒后三年，伪吴王慕容垂兴焉。<br>索紞，字叔彻，敦煌人也。少游京师，受业太学，博综经籍，遂为通儒。明<br>阴阳天文，善术数占侯。司徒辟，除郎中，知中国将乱，避世而归。乡人从紞占<br>问吉凶，门中如市，紞曰：“攻乎异端，戒在害己；无为多事，多事多患。”遂<br>诡言虚说，无验乃止。惟以占梦为无悔吝，乃不逆问者。<br>孝廉令狐策梦立冰上，与冰下人语。紞曰：“冰上为阳，冰下为阴，阴阳事<br>也。士如归妻，迨冰未泮，婚姻事也。君在冰上与冰下人语，为阳语阴，媒介事<br>也。君当为人作媒，冰泮而婚成。”策曰：“老夫耄矣，不为媒也。”会太守田<br>豹因策为子求乡人张公征女，仲春而成婚焉。郡主簿张宅梦走马上山，还绕舍三<br>周，但见松柏，不知门处。紞曰：“马属离，离为火。火，祸也。人上山，为凶<br>字。但见松伯，墓门象也。不知门处，为无门也。三周，三期也。后三年必有大<br>祸。”宅果以谋反伏诛。索充初梦天上有二棺落充前，紞曰：“棺者，职也，当<br>有京师贵人举君。二官者，频再迁。”俄而司徒王戎书属太守使举充，太守先署<br>充功曹而举孝廉。充后梦见一虏，脱上衣来诣充。紞曰：“虏去上中，下半男字，<br>夷狄阴类，君妇当生男。”终如其言。宋桷梦内中有一人著赤衣，桷手把两杖，<br>极打之。紞曰：“内中有人，肉字也。肉色，赤也。两杖，箸象也。极打之，饱<br>肉食也。”俄而亦验焉。黄平问紞曰：“我昨夜梦舍中马舞，数十人向马拍手，<br>此何祥也？”紞曰：“马者，火也，舞为火起。向马拍手，救火人也。”平未归<br>而火作。索绥梦东有二角书诣绥，大角朽败，小角有题韦囊角佩，一在前，一在<br>后。紞曰：“大角朽败，腐棺木。小角有题，题所诣。一在前，前紞凶也。一在<br>后，后背也。当有凶背之问。”时绥父在东，居三日而凶问至。郡功曹张邈尝奉<br>使诣州，夜梦狼啖一脚。紞曰：“脚肉被啖，为却字。”会东虏反，遂不行。凡<br>所占莫不验。<br>太守阴澹从求占书，紞曰：“昔入太学，因一父老为主人，其人无所不知，<br>又匿姓名，有似隐者，紞因从父老问占梦之术，希申鄙艺，审测而说，实无书也。”<br>澹命为西阁祭酒，紞辞曰：“少无山林之操，游学京师，交结时贤，会中国不靖，<br>欲养志终年。老亦至矣，不求闻达。又少不习勤，老无吏干，濛汜之年，弗敢闻<br>命。”澹以束帛礼之，月致羊酒。年七十五，卒于家。<br>孟钦，洛阳人也。有左慈、刘根之术，百姓惑而赴之。苻坚召诣长安，恶其<br>惑众，命苻融诛之。俄而钦至，融留之，遂大宴郡僚，酒酣，目左右收钦。钦化<br>为旋风，飞出第外。顷之，有告在城东者，融遣骑追之，垂及，忽然已远，或有<br>兵众距战，或前有溪涧，骑不得过，遂不知所在。坚未，复见于青州。苻朗寻之，<br>入于海岛。<br>王嘉，字子年，陇西安阳人也。轻举止，丑形貌，外若不足，而聪睿内明。<br>滑稽好语笑，不食五谷，不衣美丽，清虚服气，不与世人交游。隐于东阳谷，凿<br>崖穴居，弟子受业者数百人，亦皆穴处。石季龙之末，弃其徒众，至长安，潜隐<br>于终南山，结庵庐而止。门人闻而复随之，乃迁于倒兽山。苻坚累征不起，公侯<br>已下咸躬往参诣，好尚之士无不师宗之。问其当世事者，皆随问而对。好为譬喻，<br>状如戏调；言未然之事，辞如谶记，当时鲜能晓之，事过皆验。<br>坚将南征，遣使者问之。嘉曰：“金刚火强。”乃乘使者马，正衣冠，徐徐<br>东行数百步，而策马驰反，脱衣服，弃冠履而归，下马踞床，一无所言。使者还<br>告，坚不语，复遣问之，曰：“吾世祚云何？”嘉曰：“未央。”咸以为吉。明<br>年癸未，败于淮南，所谓未年而有殃也。人侯之者，至心则见之，不至心则隐形<br>不见。衣服在架，履杖犹存，或欲取其衣者，终不及，企而取之，衣架逾高，而<br>屋亦不大，覆杖诸物亦如之。<br>姚苌之入长安，礼嘉如苻坚故事，逼以自随，每事谘之。苌既与苻登相持，<br>问嘉曰：“吾得杀苻登定天下不？”嘉曰：“略得之。”苌怒曰：“得当云得，<br>何略之有！”遂斩之。先此，释道安谓嘉曰：“世故方殷，可以行矣。”嘉答曰：<br>“卿其先行，吾负债未果去。”俄而道安亡，至是而嘉戮死，所谓“负债”者也。<br>苻登闻嘉死，设坛哭之，赠太师，谥曰文。及苌死，苌子兴字子略方杀登，“略<br>得”之谓也。嘉之死日，人有陇上见之。其所造《牵三歌谶》，事过皆验，累世<br>犹传之。又著《拾遗录》十卷，其记事多诡怪，今行于世。<br>僧涉者，西域人也，不知何姓。少为沙门，苻坚时入长安。虚静服气，不食<br>五谷，日能行五百里，言未然之事，验若指掌。能以秘祝下神龙，每旱，坚常使<br>之咒龙请雨。俄而龙下钵中，天辄大雨，坚及群臣亲就钵观之。卒于长安。后大<br>旱移时，苻坚叹曰：“涉公若在，岂忧此乎！”<br>郭黁，西平人也。少明《老》《易》，仕郡主簿。张天锡末年，苻氏每有西<br>伐之问，太守赵凝使黁筮之，黁曰：“若郡内二月十五日失囚者，东军当至，凉<br>祚必终。”凝乃申约属县。至十五日，鲜卑折掘送马于凝，凝怒其非骏，幽之内<br>厩，鲜卑惧而夜遁。凝以告黁，黁曰：“是也。国家将亡，不可复振。”<br>苻坚末，当阳门震，刺史梁熙问黁曰：“其祥安在？”黁曰：“为四夷之事<br>也。当有外国二王来朝主上，一当反国，一死此城。”岁余而鄯善及前部王朝于<br>苻坚，西归，鄯善王死于姑臧。<br>吕光之王河西也，西海太守王桢叛，黁劝光袭之。光之左丞吕宝曰：“千里<br>袭人，自昔所难，况王者之师天下所闻，何可侥幸以邀成功！黁不可从，误人大<br>事。”黁曰：“若其不捷，黁自伏鈇钺之诛。如其克也，左丞为无谋矣。”光从<br>而克之。光比之京管，常参帷幄密谋。<br>光将伐乞伏乾归，黁谏曰：“今太白未出，不宜行师，往必无功，终当覆败。”<br>太史令贾曜以为必有秦陇之地。及克金城，光使曜诘黁，黁密谓光曰：“昨有流<br>星东堕，当有伏尸死将，虽得此城，忧在不守。正月上旬，河冰将解，若不早渡，<br>恐有大变。”后二日而败问至，光引军渡河讫，冰泮。时人服其神验。光以黁为<br>散骑常侍、太常。<br>黁后以光年老，知其将败，遂与光仆射王祥起兵作乱。百姓闻黁起兵，咸以<br>圣人起事，事无不成，故相率从之如不及。黁以为代吕者王，乃推王乞基为主。<br>后吕隆降姚兴，兴以王尚为凉州刺史，终如黁言。黁之与光相持也，逃人称吕统<br>病死，黁曰：“未也，光、统之命尽在一时。”黁后统死三日而光死。黁尝曰：<br>“凉州谦光殿后当有索头鲜卑居之。”终于秃发傉檀、沮渠蒙逊迭据姑臧。黁<br>性褊酷，不为士庶所附。战败，奔乞伏乾归。乾归败，入姚兴。黁以灭姚者晋，<br>遂将妻子南奔，为追兵所杀也。<br>鸠摩罗什，天竺人也。世为国相。父鸠摩罗炎，聪懿有大节，将嗣相位，乃<br>辞避出家，东渡葱岭。龟兹王闻其名，郊迎之，请为国师。王有妹，年二十，才<br>悟明敏，诸国交娉，并不许，及见炎，心欲当之，王乃逼以妻焉。既而罗什在胎，<br>其母慧解倍常。及年七岁，母遂与俱出家。<br>罗什从师受经，日诵千偈，偈有三十二字，凡三万二千言，义亦自通。年十<br>二，其母携到沙勒，国王甚重之，遂停沙勒一年。博览五明诸论及阴阳星算，莫<br>不必尽，妙达吉凶，言若符契。为性率达，不拘小检，修行者颇共疑之。然罗什<br>自得于心，未尝介意，专以大乘为化，诸学者皆共师焉。年二十，龟兹王迎之还<br>国，广说诸经，四远学徒莫之能抗。<br>有顷，罗什母辞龟兹王往天竺，留罗什住，谓之曰：“方等深教，不可思议，<br>传之东土，惟尔之力。但于汝无利，其可如何？”什曰：“必使大化流传，虽苦<br>而无恨。”母至天竺，道成，进登第三果。西域诸国咸伏罗什神俊，每至讲说，<br>诸王皆长跪坐侧，令罗什践而登焉。苻坚闻之，密有迎罗什之意。会太史奏云：<br>“有星见外国分野，当有大智入辅中国。”坚曰：“朕闻西域有鸠摩罗什，将非<br>此邪？”乃遣骁骑将军吕光等率兵七万，西伐龟兹，谓光曰：“若获罗什，即驰<br>驿送之。”光军未至，罗什谓龟兹王白纯曰：“国运衰矣，当有勍敌从日下来，<br>宜恭承之，勿抗其锋。”纯不从，出兵距战，光遂破之，乃获罗什。光见其年齿<br>尚少，以凡人戏之，强妻以龟兹王女，罗什距而不受，辞甚苦至。光曰：“道士<br>之操不逾先父，何所固辞？”乃饮以醇酒，同闭密室。罗什被逼，遂妻之。光还，<br>中路置军于山下，将士已休，罗什曰：“在此必狼狈，宜徙军陇上。”光不纳。<br>至夜，果大雨，洪潦暴起，水深数丈，死者数千人，光密异之。光欲留王西国，<br>罗什谓光曰：“此凶亡之地，不宜淹留，中路自有福地可居。”光还至凉州，闻<br>苻坚已为姚苌所害，于是窃号河右。属姑臧大风，罗什曰：“不祥之风当有奸叛，<br>然不劳自定也。”俄而有叛者，寻皆殄灭。<br>沮渠蒙逊先推建康太守段业为主，光遣其子纂率众讨之。时论谓业等乌合，<br>纂有威声，势必全克。光以访罗什，答曰：“此行未见其利。”既而纂败于合黎，<br>俄又郭黁起兵，纂弃大军轻还，复为黁所败，仅以身免。<br>中书监张资病，光博营救疗。有外国道人罗叉，云能差资病。光喜，给赐甚<br>重。罗什知叉诳诈，告资曰：“叉不能为益，徒烦费耳。冥运虽隐，可以事试也。”<br>乃以五色丝作绳结之，烧为灰末，投水中，灰若出水还成绳者，病不可愈。须臾，<br>灰聚浮出，复为绳，叉疗果无效，少日资亡。<br>顷之，光死，纂立。有猪生子，一身三头。龙出东箱井中，于殿前蟠卧，比<br>旦失之。纂以为美瑞，号其殿为龙翔殿。俄而有黑龙升于当阳九宫门，纂改九宫<br>门为龙兴门。罗什曰：“比日潜龙出游，豕妖表异，龙者阴类，出入有时，而今<br>屡见，则为灾眚，必有下人谋上之变。宜克己修德，以答天戒。”纂不纳，后果<br>为吕超所杀。<br>罗什之在凉州积年，吕光父子既不弘道，故蕴其深解，无所宣化。姚兴遣姚<br>硕德西伐，破吕隆，乃迎罗什，待以国师之礼，仍使入西明阁及逍遥园，译出众<br>经。罗什多所暗诵，无不究其义旨，既览旧经多有纰缪，于是兴使沙门僧睿、僧<br>肇等八百余人传受其旨，更出经论，凡三百余卷。沙门慧睿才识高明，常随罗什<br>传写，罗什每为慧睿论西方辞体，商略同异，云：“天竺国俗甚重文制，其宫商<br>体韵，经入管弦为善。凡觐国王，必有赞德，经中偈颂，皆其式也。”罗什雅好<br>大乘，志在敷演，常叹曰：“吾若著笔作大乘阿毗昙，非迦旃子比也。今深识者<br>既寡，将何所论！”惟为姚兴著《实相论》二卷，兴奉之若神。<br>尝讲经于草堂寺，兴及朝臣、大德沙门千有余人肃容观听，罗什忽下高坐，<br>谓兴曰：“有二小儿登吾肩，欲鄣须妇人。”兴乃召宫女进之，一交而生二子焉。<br>兴尝谓罗什曰：“大师听明超悟，天下莫二，何可使法种少嗣。”遂以伎女十人，<br>逼令受之。尔后不住僧坊，别立解舍。诸僧多效之。什乃聚针盈钵，引诸僧谓之<br>曰：“若能见效食此者，乃可畜室耳。”因举匕进针，与常食不别，诸僧愧服乃<br>止。<br>杯渡比丘在彭城，闻罗什在长安，乃叹曰：“吾与此子戏，别三百余年，相<br>见杳然未期，迟有遇于来生耳。”罗什未终少日，觉四大不愈，乃口出三番神咒，<br>令外国弟子诵之以自救，未及致力，转觉危殆，于是力疾与众僧告别曰：“因法<br>相遇，殊未尽心，方复后世，恻怆可言。”死于长安。姚兴于逍遥园依外国法以<br>火焚尸，薪灭形碎，惟舌不烂。<br>沙门昙霍者，不知何许人也。秃发傉檀时从河南来，持一锡杖，令人跪曰：<br>“此是般若眼，奉之可以得道。”时人咸异之。或遗以衣服，受而投之于河，后<br>日以还其本主，衣无所污。行步如风云，言人死生贵贱无毫厘之差。人或藏其锡<br>杖，昙霍大哭数声，闭目须臾，起而取之，咸奇其神异，莫能测也。每谓傉檀<br>曰：“若能安坐无为，则天下可定，祚胤克昌，如其穷兵好杀，祸将及己。”<br>傉檀不能从。傉檀女病甚，请救疗，昙霍曰：“人之生死自有定期，圣人亦<br>不能转祸为福，昙霍安能延命邪！正可知早晚耳。”傉檀固请之。时后宫门闭，<br>昙霍曰：急开后门，及开门则生，不及则死。”傉檀命开之，不及而死。后兵<br>乱，不知所在也。<br>台产，字国俊，上洛人，汉侍中崇之后也。少专京氏《易》，善图谶、秘纬、<br>天文、洛书、风角、星算、六日七分之学，尤善望气、占候、推步之术。隐居商<br>洛南山，兼善经学，泛情教授，不交当世。刘曜时，灾异特甚，命公卿各举博识<br>直言之士一人。其大司空刘均举产。曜亲临东堂，遣中黄门策问之，产极言其故。<br>曜览而嘉之，引见，访以政事。产流涕歔欷，具陈灾变之祸，政化之阙，辞甚恳<br>至。曜改容礼之，署为博士祭酒、谏议大夫，领太史令。至明年而其言皆验，曜<br>弥重之，转太中大夫，岁中三迁。历位尚书、光禄大夫、太子少师，位特进，金<br>章紫绶，爵关中侯。<br>史臣曰：陈戴等诸子并该洽坟典，研精数术，究推步之幽微，穷阴阳之秘奥，<br>虽前代京管，何以加之！郭黁知有晋之亡姚，去姚以归晋，追兵奄及，致毙中途，<br>斯则远见秋毫，不能近知目睫。澄什爰自遐裔，来游诸夏。什既兆见星象，澄乃<br>驱役鬼神，并通幽洞冥，垂文阐教，谅见珍于道艺，非取贵于他山，姚石奉之若<br>神，良有以也。鲍、吴、王、幸等或假灵道诀，或受教神方，遂能厌胜禳灾，隐<br>文彰义，虽获讥于妖妄，颇有益于世用者焉。然而硕学通人，未宜枉辔。<br>赞曰：《传》叙灾祥，《书》称龟筮。应如影响，叶若符契。怪力乱神，诡<br>时惑世。崇尚弗已，必致流弊。<br><hr>
