<h4>《史部·明史·卷三百二十  列传第二百八》<b class="x">作者：张廷玉等</b></h4>
<br>◎外国一<br>○朝鲜<br>朝鲜，箕子所封国也。汉以前曰朝鲜。始为燕人卫满所据，汉武帝平之，置<br>真番、临屯、乐浪、玄菟四郡。汉末，有扶余人高氏据其地，改国号曰高丽，又<br>曰高句丽，居平壤，即乐浪也。已，为唐所破，东徙。后唐时，王建代高氏，兼<br>并新罗、百济地，徙居松岳，曰东京，而以平壤为西京。其国北邻契丹，西则女<br>直，南曰日本，元至元中，西京内属，置东宁路总管府，尽慈岭为界。<br>明兴，王高丽者王颛。太祖即位之元年遣使赐玺书。二年送还其国流人。颛<br>表贺，贡方物，且请封。帝遣符玺郎偰斯赍诏及金印诰文封颛为高丽国王，赐<br>历及锦绮。其秋，颛遣总部尚书成惟得、千牛卫大将军金甲两上表谢，并贺天寿<br>节，因请祭服制度，帝命工部制赐之。惟得等辞归，帝从容问：“王居国何为？<br>城郭修乎？兵甲利乎？宫室壮乎？”顿首言：“东海波臣，惟知崇信释氏，他未<br>遑也。”遂以书谕之曰：“古者王公设险，未尝去兵。民以食为天，而国必有出<br>政令之所。今有人民而无城郭，人将何依？武备不修，则威弛；地不耕，则民艰<br>于食；且有居室，无厅事，无以示尊严。此数者朕甚不取。夫国之大事，在祀与<br>戎。苟阙斯二者，而徒事佛求福，梁武之事，可为明鉴。王国北接契丹、女直，<br>而南接倭，备御之道，王其念之。”因赐之《六经》、《四书》、《通监》。自<br>是贡献数至，元旦及圣节皆遣使朝贺，岁以为常。<br>三年正月命使往祀其国之山川。是岁颁科举诏于高丽，颛表谢，贡方物，并<br>纳元所授金印。中书省言：“高丽贡使多赍私物入货，宜征税；又多携中国物出<br>境，禁之便。”俱不许。五年表请遣子弟入太学，帝曰：“入学固美事，但涉海<br>远，不欲者勿强。”贡使洪师范、郑梦周等一百五十余人来京，失风溺死者三十<br>九人，师范与焉。帝悯之，遣元枢密使延安答里往谕入贡毋数。而颛复遣其门下<br>赞成事姜仁裕来贡马，其贺正旦使金湑等已先至，帝悉遣还。谓中书省臣曰：<br>“高丽贡献繁数，既困敝其民，而涉海复虞覆溺。宜遵古诸侯之礼，三年一聘。<br>贡物惟所产，毋过侈。其明谕朕意。”<br>六年，颛遣甲两等贡马五十匹，道亡其二，甲两以闻。及进，以私马足之。<br>帝恶其不诚，却之。七年遣监门护军周谊、郑庇等来贡，表请每岁一贡，贡道从<br>陆，由定辽，毋涉海，其贡物称“送太府监”。中书省言：“元时有太府监，本<br>朝未尝有，言涉不诚。”帝命却其贡。是岁颛为权相李仁人所弑。颛无子，以宠<br>臣辛肫之子禑为子，于是仁人立禑。<br>八年，禑遣判宗簿事崔原来告哀，且言前有贡使金义杀朝使蔡斌，今嗣王<br>禑已诛义，籍其家。帝疑其诈，拘原而遣使往祭吊。十年，使来请故王颛谥号，<br>帝曰：“颛被杀已久，今始请谥，将假吾朝命，镇抚其民，且掩其弑逆之迹，不<br>可许。前所留使者，其遣之。”于是释原归。其夏，复遣周谊贡马及方物，却不<br>受。冬，又遣使贺明年正旦。帝曰：“高丽王颛被弑，奸臣窃命，《春秋》之义，<br>乱臣必诛，夫又何言。第前后使者皆称嗣王所遣，中书宜遣人往问嗣王如何，政<br>令安在。若政令如前，嗣王不为羁囚，则当依前王言，岁贡马千匹，明年贡金百<br>斤、银万两、良马百、细布万，仍悉送还所拘辽东民，方见王位真而政令行，朕<br>无惑已。否则弑君之贼，必讨无赦。”<br>十一年四月，禑复命谊来贡。十二年敕辽东守将潘敬、叶旺等谨饬边备。<br>其冬，禑遣李茂芳等来贡，以不如约却之。十三年，辽东送高丽使谊至京师，<br>帝敕敬等曰：“高丽弑君，又杀朝使，前坚请入贡又不如期，今遣谊来，以虚文<br>饰诈，他日必为边患。自今来者，其绝勿通。”因留谊于京师。十六年来贡，却<br>之，命礼部责其朝贡过期、陪臣侮慢之罪；诚欲听约者，当以前五岁违约不贡之<br>物并至。十七年六月，禑遣司仆正崔涓、礼仪判书金进宜贡马二千匹。且言金<br>非地所产，愿以马代输，余皆如约。辽东守将唐胜宗为之请，帝许之。然请颛谥<br>号，袭王爵，未允也。<br>十八年正月，贡使至。帝谕礼臣曰：“高丽屡请约束，朕数不允，而其请不<br>已，故索岁贡以试其诚伪，非以此为富也。今既听命，宜损其贡数，令三年一朝，<br>贡马五十匹。至二十一年正旦乃贡。”七月，禑上表请袭爵，并请故王谥。命<br>封禑为高丽国王，赐故王颛谥恭愍。<br>十九年二月遣使贡布万匹、马千匹。九月，表贺，贡方物。其后贡献辄逾常<br>额，且未尝至三年也。冬，诏遣指挥佥事高家奴以绮布市马于高丽。二十年三月，<br>高家奴还，陈高丽表辞马直，帝敕如数偿之。先是，元末辽、沈兵起，民避乱，<br>转徙高丽。至是因市马，帝令就索之，遂以辽、沈流民三百余口来归。十二月命<br>户部咨高丽王：“铁岭北，东西之地，旧属开元者，辽东统之。铁岭之南，旧属<br>高丽者，本国统之。各正疆境，毋侵越。”<br>二十一年四月，禑表言，铁岭之地实其世守，乞仍旧便。帝曰：“高丽旧<br>以鸭绿江为界，今饰辞铁岭，诈伪昭然。其以朕言谕之，俾安分，毋生衅端。”<br>八月，高丽千户陈景来降，言：“是年四月，禑欲寇辽东，使都军相崔莹、李<br>成桂缮兵西京。成桂使陈景屯艾州，以粮不继退师。王怒，杀成桂之子。成桂还<br>兵攻破王城，囚王及莹。”景惧及，故降。帝敕辽东严守备，仍遣人侦之。十月，<br>禑请逊位于其子昌。帝曰：“前闻其王被囚，此必成桂之谋，姑俟之以观变。”<br>二十二年，权国事昌奏乞入朝，帝不许。是岁，成桂废昌，而立定昌国院君<br>瑶。二十三年正月遣使来告。二十四年三月诏市马高丽。八月，权国事瑶进所市<br>马千五百匹。帝曰；“三韩君臣悖乱，二纪于兹。今王瑶嗣立，乃王氏苗裔，宜<br>遣使劳之。”十二月，瑶遣其子奭朝贺明年正旦。奭未归而成桂自立，遂有其国，<br>瑶出居原州。王氏自五代传国数百年，至是绝。<br>二十五年九月，高丽知密直司事赵胖等持国都评议司奏言：“本国自恭愍王<br>薨，无嗣，权臣李仁人以辛肫子禑主国事，昏暴好杀，至欲兴师犯边，大将李<br>成桂以为不可而回军。禑负罪惶惧，逊位于子昌。国人弗顺，启请恭愍王妃安<br>氏择宗亲瑶权国事。已及四年，昏戾信谗，戕害勋旧，子奭痴騃不慧，国人谓瑶<br>不足主社稷。今以安氏命，退瑶于私第。王氏子姓无可当舆望者，中外人心咸系<br>成桂。臣等与国人耆老共推主国事，惟圣主俞允。”帝以高丽僻处东隅，非中国<br>所治，令礼部移谕：“果能顺天道，合人心，不启边衅，使命往来，实尔国之福，<br>我又何诛。”冬，成桂闻皇太子薨，遣使表慰，并请更国号。帝命仍古号曰朝鲜。<br>二十六年二月遣使进马九千八百余匹，命运纻丝绵布一万九千七百余匹酬<br>之。六月表谢，贡马及方物，并上前恭愍王金印，请更己名曰旦。从之。是月，<br>辽东都指挥使司奏，朝鲜国招引女直五百余人，潜渡鸭绿江，欲入寇。乃遣使敕<br>谕，示以祸福。旦得敕，惶惧陈谢，上贡，并械送逋逃军民三百八十余人至辽东。<br>二十七年，旦遣子入贡。二十八年遣使柳珣贺明年正旦。帝以表文语慢，诘<br>责之。珣言表文乃门下评理郑道传所撰，遂命逮道传，释珣归。二十九年送撰表<br>人郑总等三人至，云表实总等所撰，道传病不能行。帝以总等乱邦构衅，留不遣。<br>三十年冬，复以表涉讥讪，拘其使。建文初，旦表陈年老，以子芳远袭位。许之。<br>成祖立，遣官颁即位诏。永乐元年正月，芳远遣使朝贡。四月复遣陪臣李贵<br>龄入贡，奏芳远父有疾，需龙脑、沈香、苏合、香油诸物，赍布求市。帝命太医<br>院赐之，还其布。芳远表谢，因请冕服书藉。帝嘉其能慕中国礼，赐金印、诰命、<br>冕服、九章、圭玉、珮玉，妃珠翠七翟冠、霞帔、金坠，及经籍彩币表里。自后<br>贡献，岁辄四五至焉。<br>二年十二月诏立芳远子禔为世子，从其请也。五年十二月，贡马三千匹至<br>辽东，命户部运绢布万五千匹偿之。六年，世子禔来朝，赐织金文绮。及归，<br>帝亲制诗赐之。时朝鲜纳女后宫，立为妃嫔者四人。其秋，遣陪臣郑擢来告其父<br>旦之丧。命官吊祭，赐谥康献。<br>十六年奏世子禔不肖，第三子祹孝弟力学，国人所属，请立为嗣，诏听<br>王所择。因上表谢，并陈己年老，请以祹理国事。命光禄少卿韩确、鸿胪丞刘<br>泉封祹为朝鲜国王。时帝已迁北都，朝鲜益近，而事大之礼益恭，朝廷亦待以<br>加礼，他国不敢望也。<br>二十年，芳远卒，赐谥恭定。二十一年七月，祹请立嫡子珦为世子，从<br>之。先是，敕祹贡马万匹，至是如数至，赐白金绮绢。<br>宣德二年三月遣中官赐白金纻纱，别敕进马五千匹，资边用。九月如数至。<br>四年祹赐书：“珍禽异兽，非朕所贵，其勿献。”后又敕祹：“金玉之器，<br>非尔国所产，宜止之，土物效诚而已。”八年，祹奏遣子弟诣太学或辽东学，<br>帝不许，赐《五经》、《四书》、《性理》、《通鉴纲目》诸书。<br>正统元年三月放朝鲜妇女金黑等五十三人还其国。金黑等自宣德初至京师，<br>至是遣中官送回。三年八月赐祹远游冠、绛纱袍、玉佩、赤舄。先是，建州长<br>童仓避居朝鲜界，已复还建州。朝鲜言：“昔以穷归臣，臣遇之善。今负恩还建<br>州李满住所，虑其同谋扰边。”建州长言，所部为朝鲜追杀，阻留一百七十余家。<br>五年诏祹还之。七年五月谕祹曰：“鸭绿江一带东宁等卫，密迩王境，中多<br>细人逃至王国，或被国人诱胁去者，无问汉人、女直，至即解京。”初，瓦剌密<br>令女直诸部诱朝鲜，使背中国。祹拒之，白其事于朝。帝嘉其忠，敕奖之，并<br>赐彩币。九年春，倭寇犯边，祹命将擒获五十余人，械送京师。十年又获余党<br>来献。帝连敕奖谕，赐赉加等。十三年冬，命使调发朝鲜及野人女直兵会辽东，<br>征北寇。时英宗北狩，郕王即位，遣官颁诏于其国。<br>景泰元年贡马五百匹。奏称奉敕办马二三万匹，比因邻寇构衅，马畜踣毙，<br>一时未能。诏曰：“寇今少息。马已至者，偿其直。未至者，止勿贡。”是年夏，<br>祹卒，赐吊祭，谥庄宪，封子珦为国王。会辽东奏报开原、沈阳有寇入境，<br>掠人畜，系建州、海西、野人女直头目李满住等为向导，因谕珦相为掎角截杀<br>之。其秋，续贡马千五百余匹。赐冕服，并偿其直。冬又赐珦及妃权氏诰命，<br>封其子弘暐为世子。二年冬，以建州头目潜与朝鲜通，戒珦绝其使。三年秋，<br>珦卒，来告哀。遣中官往吊祭，赐谥恭顺，命子弘暐嗣立。弘暐立三年，以年<br>幼且婴夙疾，请以叔瑈权国事。七年上表逊位，乃封瑈为国王。瑈请立子<br>暲为世子，从之。<br>天顺三年，边将奏，有建州三卫都督私与朝鲜结，恐为中国患。因敕瑈毋<br>作不靖，贻后悔。瑈疏辨，复谕曰：“宣德、正统年间，以王国与彼互相侵掠，<br>敕解怨息兵，初不令交通给赏授官也。彼既受朝廷官职，王又加之，是与朝廷抗<br>也。王素秉礼义，何尔文过饰非？后宜绝私交，以全令誉。”四年复谕瑈曰：<br>“王奏毛怜卫都督郎卜儿哈通谋煽乱，已置之法。夫法止可行于国中，岂得加于<br>邻境。郎卜儿哈有罪，宜奏朝廷区处。今辄行杀害，何怪其子阿比车之思复仇也。<br>闻阿比车之母尚在，宜急送辽东都司，令阿比车领回，以解仇怨。”五年，建州<br>卫野人至义州杀掠，瑈奏乞朝命还所掠。兵部议：“朝鲜先尝诱杀郎卜儿哈，<br>继又诱致都指挥兀克，纵兵掠其家属。今野人实系复仇，宜谕朝鲜，寇盗之来皆<br>自取，惟守分安法，庶弭边衅。”从之。<br>成化元年冬，陪臣李门炯来朝，卒于道。命给棺赐祭，并赐彩币慰其家。时<br>朝鲜频贡异物，三年春，敕谕瑈修常贡，勿事珍奇。是时朝廷用兵征建州，敕<br>瑈助兵进剿。瑈遣中枢府知事康纯统众万余渡鸭绿、泼猪二江，攻破九狝府<br>诸寨，斩获多。<br>四年正月遣官来献俘。诏从厚赉，敕奖谕之。是年，瑈卒，赐谥惠庄。遣<br>太监郑同、崔安封世子晄为王，给妃韩氏诰命。既行，巡按辽东御史侯英奏曰：<br>“辽东连年被寇，疮痍未起，今复禾稼不登，军民乏食。太监郑同等随从人员所<br>过驿骚。臣考先年曾于翰林院中，选有学行文望者出使。今同、安俱朝鲜人，坟<br>墓宗族皆在，见其国王，不免屈节，殊亵中国体。乞寝成命，或翰林，或给事中<br>及行人内推选一员，往使为便。”帝曰：“英所言良是。自后赏赉遣内臣，其册<br>封正副使，选廷臣有学行者。”<br>六年，晄病笃，以所生子幼，命其兄故世子暲女子娎子权国事，遣<br>陪臣以闻。及卒，赐谥襄悼，命娎嗣位，娎妻韩氏封王妃。十年追赠<br>娎父世子暲为国王，谥怀简，母韩氏为王妃，从所请也。<br>十一年四月，娎奏建州野人纠聚毛怜等卫侵扰边境不已，乞朝命戒饬。<br>十二年十月，娎为继妻尹氏请封，赐诰命冠服。时禁外国互市兵器，娎<br>奏：“小邦北连野人，南邻倭岛，五兵之用，不可缺一。而弓材所需牛角，仰于<br>上国。高皇帝时尝赐火药、火炮，今望特许收买弓角，不与外番同禁。”兵部议<br>岁市弓角五十，后以不足于用，请无限额，诏许倍市。<br>十五年十月命娎出兵夹击建州女直。娎遂遣右赞成鱼有沼率兵至满<br>浦江，以水泮后期。复遣左议政尹弼商、节度使金峤等渡江进剿。十六年春遣陪<br>臣来献捷，帝命内官赍敕奖其能继先烈，赐金币，领兵官赏赉如例。后使还，遣<br>其臣许熙伴送。熙归至开州，建州骑二千邀之，掠其从卒三十余人，马二百三十<br>余匹，他所亡物称是。奏闻，英国公张懋、吏部尚书尹旻等以辽东连年用兵，未<br>可轻动，宜以此意谕娎。敕辽东守臣整饬边备，更令译者穷究所掠，期在必<br>得，仍赐熙白金彩币慰安之。<br>十七年，娎奏继妃尹氏失德，废置，乞更封副室尹氏。从之。十九年四<br>月封娎长子忄隆为世子。<br>弘治七年十二月，娎卒，赐谥康靖。明年四月，封忄隆为国，妻慎氏为<br>王妃。十二年，忄隆奏：“本国人屡有违禁匿海岛，诱引军民，渐至滋蔓。乞许<br>本国自行搜刷。其系上国地方，请敕官追捕。”时辽东守臣亦奏如忄隆言，报可。<br>十五年冬，封忄隆长子<皇页>为世子。<br>正德二年，忄隆以世子<皇页>夭亡，哀恸成疾，奏请以国事付其弟怿，其国<br>人复奏请封怿。礼部议命怿权理国事，俟忄隆卒乃封。既，陪臣卢公弼等以朝贡<br>至京，复请封怿，廷议不允。十二月，忄隆母妃奏怿长且贤，堪付重寄。于是礼<br>部奏：“忄隆以痼疾辞位，怿以亲弟承托，接受既明，友爱不失。通国臣民举无<br>异词，宜顺其请。”上乃允怿嗣位，遣中官敕封，并赐其妃尹氏诰命。初，成桂<br>之自立也，与宰相李仁人本异族。永乐间，降祭海岳祝文，称成桂为仁人子，而<br>《祖训》亦载仁人子成桂更名旦。后成桂子芳远奏辨，太宗许令改正。至是修《<br>大明会典》，仍列《祖训》于朝鲜国。贡使市以归，怿上疏备陈世系，辨先世无<br>弑逆事，乞改正。礼部议：“《会典》详载本朝制度，事涉外国，疑似之际，在<br>所略。况成桂得国出皇祖命，其不系仁人后，太宗诏可征，宜从其请。”诏曰：<br>“可。”<br>十五年冬，命内官封怿子峼为世子，赐怿金帛珠玉，令括取异物及童男女<br>以进。十六年，世宗即位，礼官言：“天子初践祚，宜正中国之体，绝外裔狎侮<br>之端。请谕怿非朝廷意，召内臣还，毋有所索取。”帝从之。<br>嘉靖二年八月，以俘获倭夷来献，并送还中国被掠八人。赐白金锦纻。<br>八年八月，陪臣柳溥上言：国祖李旦系本国全州人。二十八世祖瀚仕新罗为<br>司空。新罗亡，六世孙兢休入高丽。十三世孙安社仕元为南京千户所达鲁花赤。<br>元季兵兴，安曾孙子春与男成桂避地东迁。至正辛丑，当恭愍王之十年，有红巾<br>贼入境，成桂击贼有功，授武班职事，时尚未知名。恭愍无嗣，阴蓄宠臣辛肫之<br>子禑为子，晚为嬖臣洪伦、内竖崔万生所弑。权臣李仁人诛伦、万生而立禑，<br>擢成桂为门下侍中。禑遣成桂侵辽东，成桂不从，返兵。禑惧，逊位于子昌。<br>昌以伪姓见黜，复立王氏裔定昌君瑶，窜仁人于外。瑶复不道，国人戴成桂，请<br>于高皇帝，立为王，更名旦，赡瑶别邸，终其身，实未尝为弑。前永乐、正德间<br>屡经奏请，俱蒙俞允，而迄未改正。今遇重修《会典》，乞赐昭雪。”诏送史馆<br>编纂。<br>十八年二月，睿宗祔太庙，配享明堂礼成，怿表贺。帝特御奉天门引见，赐<br>宴礼部。<br>二十三年冬，怿卒。二十四年正月来讣，赐谥恭僖。诏立其子峼。峼未<br>逾年卒，赐谥荣靖。九月，峼弟权国事峘遣使谢祭谥，并请袭封，诏许之。<br>二十五年，峘遣使送下海番人六百余至边，赐金币。二十六年正月，峘<br>咨称：“福建人从无泛海至本国者，因往日本市易，为风所漂，前后共获千人以<br>上，皆挟军器货物，致中国火炮亦为倭有，恐起兵端。”诏：“顷年沿海奸民犯<br>禁，福建尤甚，往往为外国所获，有伤国体。海道官员令巡按御史察参。仍赐王<br>银币，以旌其忠。”<br>三十一年冬，以洪武、永乐间所赐乐器敝坏，奏求律管，更乞遣乐官赴京校<br>习，许之。<br>三十五年五月有倭船四自浙、直败还，漂入朝鲜境。峘遣兵击歼之，得中<br>国被俘及助逆者三十余人来献，因贺冬至节，帝赐玺书褒谕。三十八年十一月奏：<br>“今年五月，有倭寇驾船二十五只来抵海岸，臣命将李铎等剿杀殆尽，获中国民<br>陈春等三百余人，内招通倭向导陈得等十六人，俱献阙下。”复降敕奖励，厚赉<br>银币，并赐铎等有差。<br>四十二年九月，峘复上书辨先世非李仁人后，今修《会典》虽蒙厘正，乞<br>著始祖旦、父子春之名，帝令附录《会典》。<br>隆庆元年六月遣官颁即位诏。时帝将幸太学，来使乞留观礼，许之。是年冬，<br>峘卒，赐谥恭宪，命其侄昖袭封。<br>万历元年正月上穆宗尊谥、两宫徽号礼成，昖表贺，献方物马匹。时昖<br>屡请赐《皇明会典》，为其先康献王旦雪冤。十六年正月，《会典》成，适贡使<br>愈泓在京，请给前书，以终前命。许之。十七年十一月，陪臣奇芩等入贺冬至，<br>奏称本年六月，大琉球国船遭风至海岸，所有男妇合解京，给文放归。从之。<br>十九年十一月奏，倭酋关白平秀吉声言明年三月来犯，诏兵部申饬海防。平<br>秀吉者，萨摩州人，初随倭关白信长。会信长为其下所弑，秀吉遂统信长兵，自<br>号关白，劫降六十余州。朝鲜与日本对马岛相望，时有倭夷往来互市。二十年夏<br>五月，秀吉遂分渠帅行长、清正等率舟师逼釜山镇，潜渡临津。时朝鲜承平久，<br>兵不习战，昖又湎酒，弛备，猝岛夷作难，望风皆溃。昖弃王城，令次子珲<br>摄国事，奔平壤。已，复走义州，愿内属。七月，兵部议令驻札险要，以待天兵；<br>号召通国勤王，以图恢复。而是时倭已入王京，毁坟墓，劫王子、陪臣，剽府库，<br>八道几尽没，旦暮且渡鸭绿江，请援之使络绎于道。廷议以朝鲜为国藩篱，在所<br>必争。遣行人薛潘谕昖以兴复大义，扬言大兵十万且至。而倭业抵平壤，朝鲜<br>君臣益急，出避爱州。游击史儒等率师至平壤，战死。副总兵祖承训统兵渡鸭绿<br>江援之，仅以身免。中朝震动，以宋应昌为经略。八月，倭入丰德等郡，兵部尚<br>书石星计无所出，议遣人侦探之，于是嘉兴人沈惟敬应募。惟敬者，市中无赖也。<br>是时秀吉次对马岛，分其将行长等守要害为声援。惟敬至平壤，执礼其卑。行长<br>绐曰：“天朝幸按兵不动，我不久当还。以大同江为界，平壤以西尽属朝鲜耳。”<br>惟敬以闻。廷议倭诈未可信，乃趣应昌等进兵。而星颇惑于惟敬，乃题署游击，<br>赴军前，且请金行间。十二月，以李如松为东征提督。明年正月，如松督诸将进<br>战，大捷于平壤。行长渡大同江，遁还龙山。所失黄海、平安、京畿、江原四道<br>并复，清正亦遁还王京。如松既胜，轻骑趋碧蹄馆，败，退驻开城。事具《如松<br>传》。<br>初，如松誓师，欲斩惟敬，以参军李应试言而止。至是败，气缩，而应昌急<br>图成功，倭亦乏食有归志，因而封贡之议起。应昌得倭报惟敬书，乃令游击周弘<br>谟同惟敬往谕倭，献王京，返王子，如约纵归。倭果于四月弃王城遁。时汉江以<br>南千有余里朝鲜故土复定，兵部言宜令王还国居守，我各镇兵久疲海外，以次撤<br>归为便。诏可。应昌疏称：“釜山虽濒海南，犹朝鲜境，有如倭觇我罢兵，突入<br>再犯，朝鲜不支，前功尽弃。今拨兵协守为第一策，即议撤，宜少需，俟倭尽归，<br>量留防戍。”部议留江浙兵五千，分屯要害，仍谕昖搜练军实，毋恃外援。已<br>而沈惟敬归自釜山，同倭使来请款，而倭随犯咸安、晋州，逼全罗，声复汉江以<br>南，以王京、汉江为界。如松计全罗饶沃，南原府尤其咽喉，乃命诸将分守要害。<br>已，倭果分犯，我师并有斩获。兵科给事中张辅之、辽东都御史赵耀皆言款贡不<br>可轻受。七月，倭从釜山移西生浦，送回王子、陪臣。时师久暴露，闻撤，势难<br>久羁。应昌请留刘綎川兵，吴惟忠、骆尚志等南兵，合蓟、辽兵共万六千，听<br>綎分布尚之大丘，月饷五万两，资之户兵二部。先是，发帑给军费，已累百万。<br>廷臣言虚内实外非长策，请以所留川兵命綎训练，兵饷令本国自办。于是诏撤<br>惟忠等兵，止留綎兵防守。谕朝鲜世子临海君珒居全庆，以顾养谦为经略。<br>九月，昖以三都既复，疆域再造，上表谢恩。然时倭犹据釜山也，星益一意主<br>款。九月，兵部主事曾伟芳言：“关白大众已还，行长留待。知我兵未撤，不敢<br>以一矢加遗。欲归报关白卷土重来，则风不利，正苦冬寒。故款亦去，不款亦去。<br>沈惟敬前于倭营讲购，咸安、晋州随陷，而俗恃款冀来年不攻，则速之款者，正<br>速之来耳。故款亦来，不款亦来。宜令朝鲜自为守，吊死问孤，练兵积粟，以图<br>自强。”帝以为然，因敕谕昖者甚至。<br>二十二年正月，昖遣金晬等进方物谢恩。礼部郎中何乔远奏：“晬涕泣言<br>倭寇猖獗，朝鲜束手受刃者六万余人。倭语悖慢无礼，沈惟敬与倭交通，不云和<br>亲，辄曰乞降。臣谨将万历十九年中国被掠人许仪所寄内地书、倭夷答刘綎书<br>及历年入寇处置之宜，乞特敕急止封贡。”诏兵部议。时廷臣交章，皆以罢封贡、<br>议战守为言。八月，养谦奏讲贡之说，贡道宜从宁波，关白宜封为日本王，谕行<br>长部倭尽归，与封贡如约。九月，昖请许保国。帝乃切责群臣阻挠，追褫御史<br>郭实等。诏小西飞入朝，集多官面议，要以三事：一，勒倭尽归巢；一，既封不<br>与贡；一，誓无犯朝鲜。倭俱听从，以闻。帝复谕于左阙，语加周复。十二月，<br>封议定，命临淮侯李宗城充正使，以都指挥杨方亨副之，同沈惟敬往日本，王给<br>金印，行长授都督佥事。<br>二十三年九月，昖奏立次子珲为嗣。先是，昖庶长子临海君珒陷贼中，<br>惊忧成疾，次子光海君珲收集流散，颇著功绩，奏请立之。礼部尚书范谦言继统<br>大义，长幼定分，不宜僣差，遂不许。至是复奏，引永乐间恭定王例上请，礼臣<br>执奏，不从。二十四年五月，昖复疏请立珲，礼部仍执不可，诏如议。时国储<br>未建，中外恫疑，故尚书范谦于朝鲜易封事三疏力持云。<br>九月，封使至日本。先是，沈惟敬抵釜山，私奉秀吉蟒玉、翼善冠、地图、<br>武经、良马。而李宗城以贪淫为倭守臣所逐，弃玺书夜遁。事闻，逮问。乃以方<br>亨充正使，加惟敬神机营衔副之。及是奉册至，关白怒朝鲜王子不来谢，止遣二<br>使奉白土绸为贺，拒其使不见，语惟敬曰：“若不思二子、三大臣、三都、八道<br>悉遵天朝约付还，今以卑官微物来贺，辱小邦邪？辱天朝邪？且留石曼子兵于彼，<br>候天朝处分，然后撤还。”翌日奉贡，遣使赍表文二道，随册使渡海至朝鲜。廷<br>议遣使于朝鲜，取表文进验，其一谢恩，其一乞天子处分朝鲜。<br>初，方亨诡报去年从釜山渡海，倭于大版受封，即回和泉州。然倭方责备朝<br>鲜，仍留兵釜山如故，谢表后时不发，方亨徒手归。至是，惟敬始投表文，案验<br>潦草，前折用丰臣图书，不奉正朔，无人臣礼。而宽奠副总兵马楝报清正拥二百<br>艘屯机张营。方亨始直吐本末，委罪惟敬，并呈石星前后手书。帝大怒，命逮石<br>星、沈惟敬案问。以兵部尚书邢玠总督蓟、辽；改麻贵为备倭大将军，经理朝鲜；<br>佥都御史杨镐驻天津，申警备；杨汝南、丁应泰赞画军前。<br>五月，玠至辽。行长建楼，清正布种，岛倭窖水，索朝鲜地图，玠遂决意用<br>兵。麻贵望鸭绿江东发，所统兵仅万七千人，请济师。玠以朝鲜兵惟娴水战，乃<br>疏请募兵川、浙，并调蓟、辽、宣、大、山、陕兵及福建、吴淞水师，刘綎督<br>川、汉兵听剿。贵密报候宣、大兵至，乘倭未备，掩釜山，则行长擒，清正走。<br>玠以为奇计，乃檄杨元屯南原，吴惟忠屯忠州。<br>六月，倭数千艘泊釜山，戮朝鲜郡守安弘国，渐逼梁山、熊川。惟敬率营兵<br>二百，出入釜山。玠阳为慰藉，檄杨元袭执之，缚至贵营，惟敬执而向导始绝。<br>七月，倭夺梁山、三浪，遂入庆州，侵闲山。统制元均兵溃，遂失闲山。闲山岛<br>在朝鲜西海口，右障南原，为全罗外藩，一失守则沿海无备，天津、登、莱皆可<br>扬帆而至。而我水兵三千甫抵旅顺，闲山破，经略檄守王京西之汉江、大同江，<br>扼倭西下，兼防运道。<br>八月，清正围南原，乘夜猝攻，守将杨元遁。时全州有陈愚衷，去南原仅百<br>里，南原告急，愚衷不敢救，闻已破，弃城走。麻贵遣游击牛伯英赴援，与愚衷<br>合兵，屯公州。倭遂犯全庆，逼王京。王京为朝鲜八道之中，东阻乌岭、忠州，<br>西则南原、全州，道相通。自二城失，东西皆倭，我兵单弱，因退守王京，依险<br>汉江。麻贵请于玠欲弃王京退守鸭绿江。海防使萧应宫以为不可，自平壤兼程趋<br>王京止之。麻贵发兵守稷山，朝鲜亦调都体察使李元翼由乌岭出忠清道遮贼锋。<br>玠既身赴王京，人心始定。玠召参军李应试问计，应试请问庙廷主画云何。玠曰：<br>“阳战阴和，阳剿阴抚，政府八字密画，无泄也。应试曰：“然则易耳。倭叛以<br>处分绝望，其不敢杀杨元，犹望处分也。直使人谕之曰沈惟敬不死，则退矣。”<br>因请使李大谏于行长，冯仲缨于清正，玠从之。九月，倭至汉江，杨镐遣张贞明<br>持惟敬手书往，责其动兵，有乖静候处分之实。行长、正成亦尤清正轻举，乃退<br>屯井邑。麻贵遂报青山、稷山大捷。萧应宫揭言：“倭以惟敬手书而退，青山、<br>稷山并未接战，何得言功？”玠、镐怒，遂劾应宫恇怯，不亲解惟敬，并逮。<br>十一月，玠征兵大集，帝发帑金犒军，赐玠尚方剑，而以御史陈效监其军。<br>玠大会诸将，分三协。镐同贵率左右协，自忠州、乌岭向东安，趋庆州，专攻<br>清正。使李大谏通行长，约勿往援。复遣中协屯宜城，东援庆州，西扼全罗。以<br>余兵会朝鲜合营，诈攻顺天等处，以牵制行长东援。十二月，会庆州。麻贵遣黄<br>庆赐贿清正约和，而率大兵奄至其营。时倭屯蔚山，城依山险，中一江通釜寨，<br>其陆路由彦阳通釜山。贵欲专攻蔚山，恐釜倭由彦阳来援，乃多张疑兵，又遣将<br>遏其水路，遂进逼倭垒。游击摆寨以轻骑诱倭入伏，斩级四百余，获其勇将，乘<br>胜拔两栅。倭焚死者无算，遂奔岛山，连筑三寨。翌日，游击茅国器统浙兵先登，<br>连破之，斩获甚多，倭坚壁不出。岛山视蔚山高，石城坚甚，我师仰攻多损伤。<br>诸将乃议曰：“倭艰水道，饷难继，第坐困之，清正可不战缚也。”镐等以为然，<br>分兵围十日夜，倭饥甚，伪约降缓攻。俄行长援兵大至，将绕出军后。镐不及下<br>令，策马西奔，诸军皆溃。遂撤兵还王京，士卒物故者二万。上闻之，震怒。乃<br>罢镐听勘，以天津巡抚万世德代。事详《镐传》。<br>二十六年正月，邢玠以前役乏水兵无功，乃益募江南水兵，议海运，为持久<br>计。二月，都督陈璘以广兵，刘綎以川兵，邓子龙以浙、直兵先后至。玠分兵<br>三协，为水陆四路，路置大将。中路如梅，东路贵，西路綎，水路璘，各守汛<br>地，相机行剿。时倭亦分三窟。东路则清正，据蔚山。西路则行长，据粟林、曳<br>桥，建砦数重。中路则石曼子，据泗州。而行长水师番休济饷，往来如驶。我师<br>约日并进，寻报辽阳警，李如松败没，诏如梅还赴之，中路以董一元代。<br>当应泰之劾镐也，昖请回乾断，崇励镇抚，以毕征讨。上不许。又应泰曾<br>以筑城之议为镐罪案，谓坚城得志，启朝鲜异日之患，于是昖奏辨。帝曰：“<br>连年用兵发饷，以尔国素效忠顺故也，毋以人言自疑。”<br>九月，将士分道进兵，刘綎进逼行长营，约行长为好会。翌日，攻城，斩<br>首九十二。陈璘舟师协堵击，毁倭船百余。行长潜出千余骑扼之，綎不利，退，<br>璘亦弃舟走。麻贵至蔚山，颇有斩获，倭伪退诱之。贵入空垒，伏兵起，遂败。<br>董一元进取晋州，乘胜渡江，连毁二寨。倭退保泗州老营，鏖战下之，前逼新寨。<br>寨三面临江，一面通陆，引海为濠，海艘泊寨下千计，筑金海、固城为左右翼。<br>十月，董一元遣将四面攻城，用火器击碎寨门，兵竞前拔栅。忽营中火药崩，烟<br>焰涨天。倭乘势冲击，固城倭亦至，兵遂大溃，奔还晋州。帝闻，命斩二游击以<br>徇，一元等各带罪立功。是月，福建都御史金学曾报七月九日平秀吉死，各倭俱<br>有归志。十一月，清正发舟先走，麻贵遂入岛山、酉浦，刘綎攻夺曳桥。石曼<br>子引舟师救行长，陈璘邀击败之。诸倭扬帆尽归。自倭乱朝鲜七载，丧师数十万，<br>糜饷数百万，中朝与属国迄无胜算，至关白死而祸始息。<br>二十七年闰四月，以平倭诏告天下，又敕谕昖曰：“倭奴平秀吉肆为不道，<br>蹂躏尔邦。朕念王世笃忠贞，深用悯恻。七年之中，日以此贼为事。始行薄伐，<br>继示包容，终加严讨。盖不杀乃天之心，而用兵非予得已。安疆靖乱，宜取荡平。<br>神恶凶盈，阴歼魁首，大师乘之，追奔逐北，鲸鲵尽戮，海隅载清，捷书来闻，<br>忧劳始释。惟王虽还旧物，实同新造，振凋起敝，为力倍艰。倭虽遁归，族类尚<br>在。兹命邢玠振旅归京，量留万世德等分布戍守。王宜卧薪尝胆，无忘前耻，惟<br>忠惟孝，缵绍前休。”五月，玠条陈东征善后事宜十事。一，留戍兵，马步水陆<br>共计三万四千有奇，马三千匹。一，定月饷，每年计银九十一万八千有奇。一，<br>定本色，合用米豆，分派辽东、天津、山东等处，每年十三万石。一，留中路海<br>防道。一，裁饷司。一，重将领。一，添巡捕。一，分汛地。一，议操练。一，<br>责成本国。廷臣议：“数年疲耗，今始息肩，自宜内固根本，不当更为繁费。况<br>彼国兵荒之后，不独苦倭之扰，兼苦我兵。故今日善后事宜，仍当商之彼国，先<br>量彼饷之赢绌，始可酌我兵之去留。至于增买马匹，添补标兵，创立巡捕，及至<br>管饷府佐，悉宜停止。”帝命督抚会同国王酌奏。八月，昖献方物，助大工，<br>褒赏如例。十月，请留水兵八千，以资戍守。其撤回官兵，驻札辽阳备警。二十<br>八年四月请将义州等仓遗下米豆运回辽阳。户部议：“输运维艰，莫若径与彼国，<br>振其雕敝，以昭皇仁。”诏曰：“可。”<br>二十九年二月，兵部覆奏经督条陈七事：“一，练兵士。丽人鸷悍耐寒苦，<br>而长衫大袖，训练无方，宜以束伍之法教之。一，守冲要。朝鲜三面距海，釜山<br>与对马相望，巨济次之，宜各守以重兵，并蔚山、开山等处皆宜戍守。一，修险<br>隘。王京北倚丛山，南环沧海。忠州左右乌、竹二岭，羊肠绕曲，有一夫当关之<br>险。今营垒遗址尚存，亟宜修葺。一，建城池。朝鲜八道，十九无城。平壤西北<br>鸭、浿二江，俱南通海。倘倭别遣一旅占据平壤，则王京声援断绝，皆应修筑<br>屯聚。一，造器械。倭战便陆不便海，以船制重大，不利攻击。今准福唬造百十<br>艘为奇兵，并添造神机百子火箭。一，访异材。朝鲜贵世官，贼世役，一切禁锢，<br>往往走倭走敌，为本国患，宜破格搜采。一，修内治。国家东南临海，以登、旅<br>为门户，镇江为咽喉，应援之兵，不宜尽撤。我自固，亦所以固朝鲜也。”诏朝<br>鲜刻励以行。九月，奏所颁诰命冕服遭变沦失，祈补给，从之。<br>时倭国内乱，对马岛主平义智悉遣降人还朝鲜，遗书乞和，且扬言秀吉将家<br>康将输粮数十万石为军兴资，以胁朝鲜。朝鲜与对马岛一水相望，岛地不产五谷，<br>资米于朝鲜。兵兴后，绝开市，因百计胁款。秀吉死，我军尽撤，朝鲜畏倭滋甚。<br>欲与倭通款，又惧开罪中国。十二月，昖以岛倭求款来请命。兵部以事难遥度，<br>令总督世德酌议，诏可。三十年十一月，昖言倭使频来要挟和款，兵端渐露，<br>乞选将率兵，督同本国训练修防。帝曰：“曾留将士教习，成法具在，无容再遣。<br>因命其使臣赍敕诫励。三十三年九月，昖复请封珲为世子，礼部仍执立长之议。<br>三十五年四月，昖以家康求和来告，兵部议听王自计而已。由是和款不绝，后<br>三年始画开市之事。<br>三十六年，昖卒。光海君珲自称署国事，追陪臣来讣，且请谥。帝恶其擅，<br>不允，令该国臣民公义以闻。时我大清兵征服各部，渐近朝鲜。兵部议令该王大<br>修武备，整饬边防，并请敕辽左督抚镇臣，遣官宣达毋相侵犯之意。从之。十月，<br>封珲为国王，从其臣民请也。三十七年二月，谥昖曰昭敬，遣官赐珲及妃柳氏<br>诰命。<br>初，朝鲜失守，赖中国力得复，倭弃釜山遁。然阴谋启疆，为患不已。于是<br>海上流言倭图釜山，朝鲜与之通。四十一年九月，总兵官杨宗业以闻。珲疏辨，<br>诏慰解之。<br>四十二年四月，奏请追封生母金氏。礼部按《会典》，嫡母受封而生母先亡<br>者得追赠，乃命封为国王次妃。四十三年十一月，表贺冬至，因奏买回《吾学编》<br>、《弇山堂别集》等书，载本国事与《会典》乖错，乞改正。礼部言：“野史不<br>足凭。今所请耻与逆党同讥，宜悯其诚，宣付史馆。”报可。初，珲为生母已得<br>封，至是复祈给冠服。礼臣以金氏侧室，礼有隆杀，执不可。四十五年正月，珲<br>请至再，帝以珲屡次恳陈，勉从之。<br>四十七年，杨镐督马林、杜松、刘綎等出师，为我大清兵所败。朝鲜助战<br>兵将，或降或战死。珲告急，诏加优恤。十一月，兵部覆：朝鲜入贡之道，宜添<br>兵防守。诏镇江等处设兵将，令经略熊廷弼调委。四十八年正月，珲奏：“敌兵<br>八月中攻破北关，金台吉自焚，白羊出降。铁岭之役，蒙古宰赛亦为所灭。闻其<br>国谋议以朝鲜、北关、宰赛皆助兵南朝，今北关、宰赛皆灭，不可使朝鲜独存。<br>又闻设兵牛毛寨、万遮岭，欲略宽奠、镇江等处。宽奠、镇江与昌城、义州诸堡<br>隔水相望，孤危非常。敌若从叆阳境上鸦鹘关取路绕出凤凰城里，一日长驱，宽<br>镇、昌城俱莫自保。内而辽左八站，外而东江一城，彼此隔断，声援阻绝，可为<br>寒心。望速调大兵，共为掎角，以固边防。”时辽镇塘报称朝鲜与大清讲和，朝<br>议遂谓珲阳衡阴顺，宜遣官宣谕，或命将监护，其说纷拿。珲疏辨：“二百年忠<br>诚事大，死生一节。”词极剀挚。礼、兵二部请降敕令晓谕，以安其心。帝是其<br>议，然敕令陪臣往，不遣官也。<br>天启元年八月，改朝鲜贡道，自海至登州，直达京师。时毛文龙以总兵镇皮<br>岛，招集逃民为兵，而仰给于朝鲜。十一月，珲奏力难馈饷，乞循万历东征例，<br>发运山东粟，从之。三年四月，国人废珲而立其侄绫阳君倧，以昭敬王妃之命<br>权国事，令议政府移文督抚转奏，文龙为之揭报。登州巡抚袁可立上言：“珲果<br>不道，宜听太妃具奏，以待中国更立。”疏留中。八月，王妃金氏疏请封倧，<br>礼部尚书林尧俞言：“朝鲜废立之事，内外诸臣抒忠发愤，有谓宜声罪致讨者，<br>有谓勿遽讨且受方贡核颠末者，或谓当责以大义，察舆情之向背者，或谓当令<br>倧讨敌自洗者，众论咸有可采。其谓珲实悖德，倧讨叛臣以赤心奉朝廷者，惟<br>文龙一人耳。皇上奉天讨逆，扶植纲常，此正法也。毋亦念彼素称恭顺，迥异诸<br>裔，则更遣贞士信臣，会同文龙，公集臣民，再四询访。勘辨既明，再请圣断。”<br>报可。十二月，礼部复上言：“臣前同兵部移咨登抚，并札毛师，遣官往勘。今<br>据申送彼国公结十二道，自宗室至八道臣民共称倧为恭顺。且彼之陪臣相率哀<br>吁，谓当此危急之秋，必须君国之主。乞先颁敕谕，令倧统理国事，仍令发兵<br>索赋，同文龙设伏出奇，俟渐有次第，始遣重臣往正封典。庶几字小之中，不失<br>固圉之道。”从之。四年四月，封倧为国王。<br>五年十二月，文龙报：“朝鲜逆党李适、韩明琏等起兵昌城，直趋王京，被<br>臣擒获。余孽韩润、郑梅等窜入建州，有左议府尹义立约为内应，期今冬大举犯<br>朝鲜。臣已咨国王防守，暂移铁山之众就云从岛柴薪。”登莱巡抚武之望奏：“<br>毛帅自五月以来，营室于须弥，所谓云从岛是也。今十月又徙兵民商贾以实之，<br>而铁山之地空矣。故朝鲜各道疑其有逼处之嫌，甚至布兵以防御之。今镇臣所称<br>李适等之叛，尹义立之内应，臣等微闻之，而未敢遽信焉。信之则益重鲜人之疑，<br>不信则恐贻后来之患。”兵部言：“牵制敌国者，朝鲜也；联属朝鲜者，毛镇也；<br>驾驭毛镇者，登抚也。今抚臣与镇臣不和，以至镇臣与属国不和，大不利。”帝<br>乃饬勉镇抚同心，而韩润、尹义立等令朝鲜自处。倧又请撤辽民安插中土，兵<br>部言：“辽人去留，文龙是视。文龙一日不去，则辽人一日不离。鲜人驱之入岛<br>可也，驱之离岛不可也。宜令镇臣将辽民尽刷过岛，登抚刻期运粮朝鲜，量行救<br>振，以资屯牧。”帝是之。<br>六年十月，倧上疏曰：<br>皇朝之于小邦，覆帱之恩，视同服内。顷遭昏乱，潜通敌国，皇天震怒，降<br>黜厥命。臣自权署之初，不敢遑宁，即命陪臣张晚为帅，李适副之，付以国中精<br>锐，进屯宁边，一听毛镇节制，以候协剿之期。而适重兵在握，潜蓄觊觎，遂与<br>龟城府使明琏举兵内叛，直犯京城。晚收余兵蹑其后，与京辅官兵表里夹攻，贼<br>皆授首，而西边军实及列镇储偫罄于是役矣。<br>毛镇当全辽沦没之后，孤军东渡，寄寓海上，招集辽民前后数十万，亦小邦<br>所仰藉也。顾以封疆多故，土瘠民贫，内供本国之军需，外济镇兵之待哺，生谷<br>有限，支给实难。辽民迫于饥馁，散布村落，强者攫夺，弱者丐乞。小邦兵民被<br>挠不堪，抛弃乡邑，转徙内地。辽民逐食，亦随而入。自昌、义以南，安、肃以<br>北，客居六七，主居三四。向者将此情形具奏，见兵部题覆处分已定，何敢再干。<br>至韩润及弟潭系逆贼明琏子侄，亡命潜逃，因而勾引来寇。贼既叛国而去，<br>制命已不在臣。尹义立曾任判书，本非议政。顷年差为毛镇接伴官，不称任使，<br>褫职归家，并无怨叛之事。毛镇据王仲保等所诉，都无实事。意必有谗邪之臣，<br>欺妄督抚，以售其交构之计者。<br>毛帅久镇海外，臣与周旋已近十稔。虽饩牵将竭，彼此俱困，而情谊之殷，<br>实无少损。且其须弥之迁，直为保护累重，将以就便刍薪。一进一退，兵家常事。<br>讹言噂沓，本不介意。窃见部抚移咨曰“虞其逼处”，曰“驱其民，驱其帅”，<br>甚至有“布兵以防，属国携贰”之语，似海外情事，未尽谅悉。臣之请刷辽民，<br>因力不足济，初非虑及逼处也。臣方与毛镇同心一力，建功报主，岂敢有一毫猜<br>防意乎。<br>帝报曰：“王和协东镇，爱戴中朝，忠贞之忱，溢乎言表。镇军久悬，鲜、<br>辽杂处。久客累主，生寡食多。微王言，朕有不坐照万里之外者。然毛帅在中朝<br>为牵制之师，在王国则唇齿之形也。海上刍輓，已令该部区画，刻期运济。逃<br>难边民，亦令毛帅悉心计处，俾无重为王累。传讹之言，未足介怀，并力一心，<br>王其勉之。”<br>七年三月，兵部上文龙揭言：“丽官、丽人招敌攻铁山，伤我兵千人，杀丽<br>兵六万，焚粮百余万，敌遂移兵攻丽矣。”帝敕文龙速相机应援。登抚李嵩奏：<br>“朝鲜叛臣韩润等引敌入安州，节度使南以兴自焚死，中国援兵都司王三桂等俱<br>阵亡。”既复奏：“义州及郭山、凌汉、山城俱破，平壤、黄州不战自溃，敌兵<br>直抵中和，游骑出入黄、凤之间，又分向云从，攻掠毛帅，国王及士民迁于江华<br>以避难。”时大清兵所至辄下，朝鲜列城望风奔溃，乃遣使谕倧。倧输款，<br>遂班师。九月，倧奏被兵情形。时熹宗崩，庄烈帝嗣位，优诏励勉焉。<br>崇祯二年，改每岁两贡为一贡。先是，辽路阻绝，贡使取道登、莱，已十余<br>年矣。自袁崇焕督师，题改觉华，迂途冒险，其国屡请复故。至是遣户曹判书郑<br>斗源从登海来，移书登抚孙元化，属其陈请。元化委官伴送，仍疏闻。帝以水路<br>既有成命，改途嫌于自便，不许。是年六月，督师袁崇焕杀平辽将军左都督毛文<br>龙于双岛。六年六月，倧遗书总兵黄龙言：“文龙旧将孔有德、耿仲明率士卒<br>二万投顺大清，向朝鲜征粮。本国以有德等曩在皮岛为本国患，故未之应。”龙<br>以闻。十年正月，太宗文皇帝亲征朝鲜，责其渝盟助明之罪，列城悉溃。朝鲜告<br>急，命总兵陈洪范调各镇舟师赴援。三月，洪范奏官兵出海。越数日，山东巡抚<br>颜继祖奏属国失守，江华已破，世子被擒，国王出降。今大治舟舰，来攻皮岛、<br>铁山，其锋甚锐。宜急敕沈世魁、陈洪范二镇臣，以坚守皮岛为第一义。帝以继<br>祖不能协图匡救，切责之。亡何，皮岛并为大清兵所破，朝鲜遂绝，不数载而明<br>亦亡矣。朝鲜在明虽称属国，而无异域内。故朝贡络绎，锡赉便蕃，殆不胜书，<br>止著其有关治乱者于篇。至国之风土物产，则具载前史，兹不复录。<br><hr>
