<h4>《史部·水经注·卷十五》<b class="x">作者：郦道元</b></h4>
○洛水△洛水出京兆上洛县讙举山。《地理志》曰：洛出冢岭山。《山海经》曰：出上洛西山；又曰：讙举之山，洛水出焉。东与丹水合，水出西北竹山，东南流注于洛。洛水又东，尸水注之。水北出尸山，南流入洛。洛水又东得乳水，水别出良馀山，南流注于洛。洛水又东，会于龙馀之水。水出蛊尾之山，东南流入洛。洛水又东，至阳虚山，合玄扈之水。《山海经》曰：洛水东北流，注于玄扈之水。是也。又曰：自鹿蹄之山，以至玄扈之山，凡九山。玄扈亦山名也，而通与讙举为九山之次焉。故《山海经》曰：此二山者，洛间也。是知玄扈之水，出于玄扈之山，盖山水兼受其目矣。其水迳于阳虚之下。《山海经》又曰：阳虚之山，临于玄扈之水。是为洛汭也。《河图·玉版》曰：仓颉为帝南巡，登阳虚之山，临于玄扈、洛汭之水。灵龟负书，丹甲青文以授之，即于此水也。洛水又东，历清池山傍，东合武里水，水南出武里山，东北流注于洛。洛水又东，门水出焉。《尔雅》所谓洛别为波也。洛水又东，要水入焉。水南出三要山，东北迳拒阳城西，而东北流，入于洛。洛水又东与获水合，水南出获舆山，俗谓之备水也。东北迳获舆川，世名之为却川。东北流注于洛。洛水又东，迳熊耳山北。《禹贡》所谓导洛自熊耳。《博物志》曰：洛出熊耳，盖开其源者是也。△东北过卢氏县南。洛水迳隖渠关北。坞渠水出南坞渠山，即荀渠山也。其水一源两分，流半解。一水西北流，屈而东北入于洛。《山海经》曰：熊耳之山，浮豪之水出焉，西北流，注于洛。疑即是水也。荀渠盖熊耳之殊称，若太行之归山也。故《地说》曰：熊耳之山，地门也。洛水出其间，是亦总名矣。其一水东北迳坞渠城西，故关城也。其水东北流注于洛。洛水又东，迳卢氏县故城南。《竹书纪年》：晋出公十九年，晋韩龙取卢氏城，王莽之昌富也。有卢氏川水注之，水北出卢氏山，东南流，迳卢氏城东，而流注于洛水。又东，翼合三川，并出县之南山，东北注洛。《开山图》曰：卢氏山宜五谷，可避水灾，亦通谓之石城山。山在宜阳山西南，千名之山，咸处其内，陵阜原隰，易以度身者也。又有葛蔓谷水，自南山流，注洛水。洛水又东，迳高门城南，即《宋书》所谓后军外兵庞季明入卢氏，进达高门木城者也。洛水东与高门水合。水出北山，东南流，合洛水枝津，水上承洛水，东北流，迳石勒城北，又东迳高门城北，东入高门水，乱流南注洛。洛水又东，松阳溪水注之。水出松阳山，北流注于洛。洛水又东，迳黄亭南，又东，合黄城溪水。水出鹈鹕山，山有二峰，峻极于天，高崖云举，亢石无阶，援徒丧其捷巧，鼯族谢其轻工，及其长霄冒颠，层霞冠峰，方乃就辨优劣耳。故有大、小鹈鹕之名矣。溪水东南流，历亭下，谓之黄亭溪水，又东南，入于洛水。洛水又东，得荀公溪口，水出南山荀公涧，即庞季明所入荀公谷者也。其水历谷东北流，注于洛水。洛水又东，迳檀山南，其山四绝孤峙，山上有坞聚，俗谓之檀山坞。义熙中，刘公西入长安，舟师所届，次于洛阳。命参军戴延之与府舍人虞道元，即舟逆流，穷览洛川，欲知水军可至之处。延之届此而返，竟不达其源也。洛水又东，库谷水注之。水自宜阳南山，三川并发，合为一溪，东北流注于洛。洛水又东，得鹈鹕水口，水发北鹈鹕涧，东南流，入于洛。洛水又迳仆谷亭北，左合北水，水出北山，东南流，注於洛。洛水又东，侯谷水出南山，北流入于洛。洛水又东，迳龙骧城北。龙骧将军王镇恶，从刘公西入长安，陆径所由，故城得其名。洛水又东，左合宜阳北山水。水自北溪，南流注洛。洛水又东，广由涧水注之。水出南山由溪，北流迳龙骧城东，而北流入于洛。洛水又东，右得直谷水，水出南山，北迳屯城西，北流注于洛水也。△又东北过蠡城邑之南。城西有坞水，出北四里，山上原高二十五丈，故黾池县治。南对金门坞，水南五里，旧宜阳县治也。洛水右会金门溪水，水南出金门山，北迳金门坞西，北流入于洛。洛水又东合款水，有二源并发，两川迳引，谓之大款水也。合而东南，入于洛。洛水又东，黍良谷水入焉。水南出金门山。《开山图》曰：山出多重，固在韩。建武二年，强弩大将军陈俊转击金门、白马，皆破之，即此也。而东北流，注於洛。洛水又东，左合北溪，南流入于洛也。△又东过阳市邑南，又东北，过于父邑之南。太阴谷水，南出太阴溪，北流注于洛。洛水又东，白马溪水出宜阳山，涧有大石，厥状似马，故溪涧以物色受名也。溪水东北流，注于洛。洛水又东，有昌涧水注之，水出西北宜阳山，而东南流，迳宜阳故郡南，旧阳市邑也。故洛阳都典农治此，后改为郡。其水又南，注于洛。洛水又东，迳一全坞南，城在川北原上，高二十丈，南北东三箱，天险峭绝，惟筑西面，即为全固，一全之名，起于是矣。刘曜之将攻河南也，晋将军魏该奔于此，故于父邑也。洛水又东，合杜阳涧水，水出西北杜阳溪，东南迳一全坞东，与槃谷水合，乱流东南入洛。洛水又东，渠谷水出宜阳县南女几山，东北流，迳云中坞，左上迢遰层峻，流烟半垂，缨带山阜，故坞受其名。渠谷水又东北，入洛水。臧荥绪《晋书》称：孙登尝经宜阳山，作炭人见之，与语，登不应。作炭者觉其情神非常，咸共传说。太祖闻之，使阮籍往观，与语，亦不应。籍因大啸。登笑曰：复作向声。又为啸，求与俱出，登不肯。籍因别去。登上峰，行且啸，如箫韶笙簧之音，声振山谷。籍怪而问作炭人，作炭人曰：故是向人声。籍更求之，不知所止。推问久之，乃知姓名。余按孙绰之叙《高士传》言在苏门山，又别作《登传》孙盛《魏春秋》亦言在苏门山，又不列姓名。阮嗣宗感之，著《大人先生论》，言吾不知其人。既神游自得，不与物交，阮氏尚不能动其英操，复不识何人而能得其姓名。△又东北过宜阳县南。洛水之北，有熊耳山，双峦竞举，状同熊耳，此自别山，不与《禹贡》导洛自熊耳同也。昔汉光武破赤眉樊崇，积甲仗与熊耳平，即是山也。山际有池，池水东南流，水侧有一池，世谓之黾池矣。又东南迳宜阳县故城西，谓之西度水。又东南流入于洛。洛水又东，迳宜阳县故城南。秦武王以甘茂为左丞相，曰：寡人欲通三川，窥周室，死不朽矣！茂请约魏以攻韩，斩首六万，遂拔宜阳城。故韩地也，后乃县之。汉哀帝封息夫躬为侯国。城之西门，赤眉樊崇与盆子及大将军等，奉玺绶剑璧处，世祖不即见。明日，陈兵于洛水，见盆子等，谓盆子丞相徐宣曰：不悔乎？宣曰：不悔。上叹曰：卿庸中皦皦。铁中铮铮也。洛水又东，与厌染之水合，水出县北傅山大陂。山无草木，其水自陂北流，屈而东南注，世谓之五延水。又东南流，迳宜阳县故城东，东南流，注于洛。洛水又东南，黄中涧水出北阜，二源奇发，总成一川，东流注于洛。洛水又东，禄泉水注之，其水北出近溪。洛水又东，共水入焉。水北出长石之山，山无草木，其西有谷焉，厥名共谷，共水出焉。南流得尹溪口，水出西北尹谷，东南注之。共水又西南，与左涧水会，水东出近川，西流注于共水。共水又南，与李谷水合，水出西北李溪，东南注蓁水。蓁水发源蓁谷，西南流，与李谷水合，而西南流，入共水。共水世谓之石头泉，而南流注于洛。洛水又东，黑涧水南出陆浑西山，历于黑涧，西北入洛。洛水又东，临亭川水注之，水出西北近溪。东南与长涧水会，水出北山，南入临亭水，又东南，历九曲西，而南入洛水也。△又东北出散关南。洛水东，迳九曲南，其地十里，有坂九曲。《穆天子传》所谓天子西征升于九阿，此是也。洛水又东，与豪水会，水出新安县密山，南流，历九曲东，而南流，入于洛。洛水之侧有石墨山，山石尽黑，可以书疏，故以石墨名山矣。洛水又东，枝渎左出焉。东出关，绝惠水。又迳清女冢南，冢在北山上。《耆旧传》云：斯女清贞秀古，迹表来今矣。枝渎又东，迳周山，上有周灵王冢。《皇览》曰：周灵王葬于河南城西南，周山上。盖以王生而神，故谥曰灵。其冢，人祠之不绝。又东北，迳柏亭南。《皇览》曰：周山在柏亭西，指谓斯亭也。又东北，迳三王陵，东北出焉。三王或言周景王、悼王、定王也。魏司徒公崔浩注《西征赋》云：定当为敬。子朝作难，西周政弱人荒，悼、敬二王与景王俱葬于此，故世以三王名陵。《帝王世纪》曰：景王葬于翟泉，今洛阳太仓中大冢是也。而复传言在此，所未详也。又悼、敬二王，稽诸史传，复无葬处。今陵东有石碑，录赧王以上世王名号，考之碑记，周墓明矣。枝渎东北历蒯乡，迳河南县王城西，历郏鄏陌。杜预《释地》曰：县西有郏鄏陌，谓此也。枝渎又北入谷，盖经始周启，渎久废不修矣。洛水自枝渎，又东出关，惠水右注之，世谓之八关水。戴延之《西征记》谓之八关泽，即《经》所谓散关。鄣自南山，横洛水，北属于河，皆关塞也，即杨仆家僮所筑矣。惠水出白石山之阳，东南流，与瞻水合，水东出娄涿之山，而南流，入惠水。惠水又东南，谢水北出瞻诸之山。东南流，又有交触之水，北出廆山，南流俱合惠水。惠水又南流迳关城北，二十里者也。其城西阻塞垣，东枕惠水。灵帝中平元年，以河南尹何进为大将军，将五营士屯都亭，置函谷、广城、伊阙、大谷、轘辕、旋门、小平津、孟津等八关，都尉官治此，函谷为之首，在八关之限，故世人总其统目，有八关之名矣。其水又南流，入于洛水。《山海经》曰：白石之山，惠水出其阳，而南流注于洛。谓是水也。洛水又与虢水会，水出扶猪之山，北流注于洛水，其南则鹿蹄之山也，世谓之纵山，非也。其山阴则峻绝百仞，阳则原阜隆平。甘水发于东麓，北流注于洛水也。△又东北过河南县南。《周书》称周公将致政，乃作大邑成周于中土，南系于洛水，北因於郏山，以为天下之大凑。《孝经援神契》曰：八方之广，周洛为中，谓之洛邑。《竹书纪年》：晋定公二十年，洛绝于周。魏襄王九年，洛入成周，山水大出。南有甘洛城，《郡国志》所谓甘城也。《地记》曰：洛水东北过五零陪尾北，与涧瀍合。是二水东入千金渠，故渎存焉。△又东过洛阳县南，伊水从西来注之。洛阳，周公所营洛邑也。故《洛诰》曰：我卜瀍水东，亦惟洛食。其城方七百二十丈，南系于洛水，北因于郏山，以为天下之凑，方六百里，因西为千里。《春秋·昭公三十二年》，晋合诸侯大夫戍成周之城，故亦曰成周也。司马迁自序云：太史公留滞周南。挚仲治曰：古之周南，今之洛阳。汉高祖始欲都之，感娄敬之言，不日而驾行矣。属光武中兴，宸居洛邑，逮于魏、晋，咸两宅焉。故《魏略》曰：汉火行忌水，故去其水而加佳。魏为土德，土，水之牡也。水得土而流，土得水而柔，除佳加水。《长沙耆旧传》云：祝良，字召卿，为洛阳令，岁时亢旱，天子祈雨不得。良乃曝身阶庭，告诚引罪，自晨至中午，紫云沓起，甘雨登降。人为歌曰：天久不雨，烝人失所。天王自出，祝令特苦。精符感应，滂沱雨下。县则司州及河南尹治，司隶，周官也。汉武帝使领徒隶，董督京畿，后世因名司州焉。《地记》曰：洛水东入于中提山间，东流会于伊，是也。昔黄帝之时，天大雾三日，帝游洛水之上，见大鱼，煞五牲以醮之。天乃甚雨，七日七夜，鱼流，始得图书，今《河图·视萌》篇是也。昔王子晋好吹凤笙，招延道士，与浮邱同游伊洛之浦，含始又受玉鸡之瑞于此水，亦浴神宓妃之所在也。洛水又东，合水南出半石之山，北迳合水坞，而东北流，注于公路涧，但世俗音讹，号之曰光禄涧，非也。上有袁术固，四周绝涧，迢递百仞，广四五里，有一水，渊而不流，故溪涧即其名也。合水北与刘水合，水出半石东山，西北流，迳刘聚，三面临涧，在缑氏西南。周畿内，刘子国，故谓之刘涧。其水西北流，注于合水，合水又北流，注于洛水也。△又东过偃师县南。洛水又东迳计素渚，中朝时，百国贡计所顿，故渚得其名。又直偃师故县南，与缑氏分水。又东，休水自南注之。其水导源少室山，西流迳穴山南，而北与少室山水合。水出少室北溪，西南流，注休水。休水又左，会南溪水，水发大穴南山，北流入休水。休水又西南北屈，潜流地下，其故渎北屈出峡，谓之大穴口。北历覆斧堆东，盖以物象受名矣。又东届零星坞，水流潜通，重源又发，侧缑氏原，《开山图》谓之缑氏山也，亦云，仙者升焉。言王子晋控鹤斯阜，灵王望而不得近，举手谢而去，其家得遗屣。俗亦谓之为抚父堆，堆上有子晋祠。或言在九山，非此，世代已远，莫能辨之。刘向《列仙传》云：世有箫管之声焉。休水又迳延寿城南，缑氏县治，故滑费，春秋滑国所都也。王莽更名中亭，即缑氏城也。城有仙人祠，谓之仙人观。休水又西转北屈，迳其城西。水之西南，有《司空密陵元侯郑袤庙碑》，文缺不可复识。又有《晋城门校尉昌原恭侯郑仲林碑》，晋泰始六年立。休水又北流，注于洛水。洛水又东，迳百谷坞北。戴延之《西征记》曰：坞在川南，因原为坞，高一十馀丈。刘武王西入长安，舟师所保也。洛水又北，阳渠水注之。《竹书纪年》，晋襄公六年，洛绝于氵向，即此处也。洛水又北，迳偃师城东，东北历鄩中，水南谓之南鄩，亦曰上鄩也。迳訾城西，司马彪所谓訾聚也。而鄩水注之。水出北山鄩溪，其水南流，世谓之温泉水，水侧有僵人穴，穴中有僵尸。戴延之从刘武王《西征记》曰：有此尸，尸今犹在。夫物无不化之理，魄无不迁之道，而此尸无神识，事同木偶之状，喻其推移，未若正形之速迁矣。鄩水又东南，于訾城西北，东入洛水。故京相璠曰：今巩洛渡北，有鄩谷水，东入洛，谓之下鄩，故有上鄩、下鄩之名；亦谓之北鄩，于是有南鄩、北鄩之称矣。又有鄩城，盖周大夫鄩肹之旧邑。洛水又东，迳訾城北，又东，罗水注之。水出方山罗川，西北流，蒲池水注之，水出南蒲陂，西北流，合罗水，谓之长罗川，亦曰罗中也。盖肹子鄩罗之宿居，故川得其名耳。罗水又西北，白马溪水注之。水出崧山北麓，迳白马坞东，而北入罗水。西北流，白桐涧水注之。水出崧麓桐溪，北流迳九山东，又北，九山溪水入焉，水出百称山东谷。其山孤峰秀出，嶕峣分立。仲长统曰：昔密有卜成者，身游九山之上，放心不拘之境，谓是山也。山际有九山庙，庙前有碑云：九山显灵府君者，太华之元子，阳九列名，号曰九山府君也。南据嵩岳，北带洛澨。晋元康二年九月，太岁庚午，帝遣殿中中郎将关内侯樊广、缑氏令王与、主簿傅演，奉宣诏命，兴立庙殿焉。又有《百虫将军显灵碑》。碑云：将军。姓伊氏，讳益，字隤敳，帝高阳之第二子伯益者也。晋元康五年七月七日，顺人吴义等建立堂庙。永平元年二月二十日，刻石立颂，赞示后贤矣。其水东北流，入白桐涧，又北迳袁公坞东，盖公路始固有此也，故有袁公之名矣。北流注于罗水。罗水又西北，迳袁公坞北，又西北，迳潘岳父子墓前。有碑，岳父茈，琅琊太守。碑石破落，文字缺败。《岳碑》题云：《给事黄门侍郎潘君之碑》。《碑》云：君遇孙秀之难，阖门受过。故门生感覆醢以增恸，乃树碑以记事。太常潘尼之辞也。罗水又于訾城东北，入于洛水也。△又东北过巩县东，又北入于河。洛水又东，明乐泉水注之。水出南原下，五泉并导，故世谓之五道泉，即古明溪泉也。《春秋·昭公二十二年》，师次于明溪者也。洛水又东，迳巩县故城南，东周所居也。本周之畿内巩伯国也。《春秋左传》所谓尹文父涉于巩，即于此也。洛水又东，浊水注之，即古湟水也，水出南原。京相璠曰：訾城北三里有黄亭。即此亭也。《春秋》所谓次于黄者也。洛水又东北，泂水发南溪石泉，世亦名之为石泉水也。京相璠曰：巩东地名坎欿，在泂水东，疑即此水也。又迳盘谷坞东，世又名之曰盘谷水。司马彪《郡国志》：巩有坎欿聚。《春秋·僖公二十四年》，王出，及坎欿。服虔亦以为巩东邑名也。今考厥文，若状焉而不能精辨耳。《晋太康地记》、《晋书地道记》并言在巩西，非也。其水又北入洛。洛水又东北流入于河。《山海经》曰：洛水成皋西入河，是也。谓之洛汭，即什谷也。故张仪说秦曰：下兵三川，塞什谷之口。谓此川也。《史记音义》曰：巩县有鄩谷水者也。黄帝东巡河过洛，修坛沈璧，受《龙图》于河，《龟书》于洛，赤文绿字。尧帝又修坛河洛，择良议沈，荣光出河，休气四塞，白云起，回风逝，赤文绿色，广袤九尺，负理平上，有列星之分，什政之度，帝王录记兴亡之数，以授之尧。又东沈书于日稷，赤光起，玄龟负书，背甲赤文成字，遂禅于舜。舜又习尧礼，沈书于日稷，赤光起，玄龟负书，至于稷下，荣光休至，黄龙卷甲，舒图坛畔，赤文绿错，以授舜。舜以禅禹。殷汤东观于洛，习礼尧坛，降璧三沈，荣光不起，黄鱼双跃，出济于坛，黑乌以浴，随鱼亦上，化为黑玉赤勒之书，黑龟赤文之题也。汤以伐桀。故《春秋说题辞》曰：河以通乾出天苞，洛以流坤吐地符。王者沈礼焉。《竹书纪年》曰：洛伯用与河伯冯夷斗，盖洛水之神也。昔夏太康失政，为羿所逐，其昆弟五人，须于洛汭，作《五子之歌》于是地矣。○伊水△伊水出南阳鲁阳县西蔓渠山。《山海经》曰：蔓渠之山，伊水出焉。《淮南子》曰：伊水出上魏山。《地理志》曰：出熊耳山。即麓大同，陵峦互别耳。伊水自熊耳东北，迳鸾川亭北。{艹奸}水出{艹奸}山，北流，际其城东，而北入伊水，世人谓伊水为鸾水，{艹奸}水为交水，故名斯川为鸾川也。又东为渊潭，潭浑若沸，亦不测其深浅也。伊水又东北，迳东亭城南。又屈迳其亭东，东北流者也。△东北过郭落山。阳水出阳山阳溪，世人谓之太阳谷，水亦取名焉。东流入伊水。伊水又东北，鲜水入焉，水出鲜山，北流注于伊。伊水又与蛮水合，不出卢氏县之蛮谷，东流，入于伊。△又东北过陆浑县南。《山海经》曰：滽々之水，出于釐山，南流注于伊水。今水出陆浑县之西南王母涧，涧北山上有王母祠，故世因以名溪。东流注于伊水，即滽々之水也。伊水历崖口，山峡也，翼崖深高，壁立若阙。崖上有坞，伊水迳其下，历峡北流，即古三涂山也。杜预《释地》曰：山在县南。阚骃《十三州志》云：山在东南。今是山在陆浑故城东南八十许里。《周书》武王问太公曰：吾将因有夏之居，南望过于三涂，北瞻望于有河。《春秋·左传·昭公四年》，司马侯曰：四岳、三涂、阳城、太室、荆山、中南，九州之险也。服虔曰：三涂、大行、轘辕、崤黾，非南望也。京相璠著《春秋土地名》亦云山名也。以服氏之言云，涂，道也，准《周书》南望之文，或言宜为轘辕、大谷、伊阙，皆为非也。《春秋》晋伐陆浑，请有事于三涂，知是山明矣。有七谷水注之，水西出女机山之南七溪，山上有西王母祠。东南流注于伊水。又北，蚤谷水注之，水出女机山之东谷，东迳故亭南，东流，入於伊水。伊水又东北迳伏流岭东，岭上有昆仑祠，民犹祈焉。刘澄之《永初记》称：陆浑县西有伏流坂者也。今山在县南崖口北三十里许，西则非也。北与温泉水合，水出新城县之狼睾山西南阜下，西南流，会于伊水。伊水又东北，迳伏睹领，左纳焦涧水，水西出鹿鹘山，东流迳孤山南，其山介立丰上，单秀孤峙，故世谓之方山。即刘中书澄之所谓县有孤山者也。东历伏睹岭，南东流注于伊。伊水又东北，涓水注之。水出陆浑西山，即陆浑山者也。寻郭文之故居，访胡昭之遗像，世去不停，莫识所在。其水有二源俱导，而东注虢略，在陆浑县西九十里也。司马彪《郡国志》曰：县西虢略地，《春秋》所谓东尽虢略者也。北水东流，合侯涧水，水出西北侯溪，东南流注于涓水，涓水又东，迳陆浑县故城北。平王东迁，辛有适伊川，见有被发而祭于野者，曰：不及百年，此其戎乎！鲁僖公二十二年，秦、晋迁陆浑之戎于伊川，故县氏之也。涓水东南流，右合南水。水出西山七谷，亦谓之七谷水，阻涧东逝，历其县南。又东南，左会北水，乱流左合禅渚水。水上承陆浑县东禅渚，渚在原上，陂方十里，佳饶鱼苇，即《山海经》所谓南望禅渚，禹父之所化。郭景纯《注》云：禅一音暖，鲧化羽渊，而复在此，然已变怪，亦无往而不化矣。世谓此泽为慎望陂。陂水南流，注于涓水。涓水又东南，注于伊水。昔有莘氏女，采桑于伊川，得婴儿于空桑中，言其母孕于伊水之滨，梦神告之曰，臼水出而东走。母明视而见臼水出焉，告其邻居而走，顾望其邑，咸为水矣。其母化为空桑，子在其中矣。莘女取而献之，命养于庖，长而有贤德，殷以为尹，曰伊尹也。△又东北过新城县南。马怀桥长水出新城西山，东迳晋使持节征南将军宋均碑南。均字文平，县人也。其碑，太始三年十二月立。其水又东流入于伊。又有明水，出梁县西狼皋山，俗谓之石涧水也。西北流迳杨亮垒南，西北合康水，水亦出狼皋山。东北流，迳范坞北，与明水合。又西南流，入于伊。《山海经》曰：放皋之山，明水出焉，南流注于伊水，是也。伊水又与大戟水会。水出梁县西，有二源：北水出广成泽，西南迳杨志坞北，与南水合。水源南出广成泽，西流，迳陆浑县。《河南十二县境簿》曰：广成泽在新城县界黄阜，西北流，屈而东迳杨志坞南，又北屈迳其坞东，又迳坞北，同注老倒涧，俗谓之老倒涧水，西流入于伊。伊水又北迳新城东，与吴涧水会。水出县之西山，东流，南屈迳其县故城西，又东转，迳其县南，故蛮子国也，县有鄤聚，今名蛮中，是也。汉惠帝四年置县。其水又东北流，注于伊水。伊水又北，迳当阶城西，大狂水入焉。水东出阳城县之大苦山。《山海经》曰：大苦之山，多<王虖>琈之玉，其阳，狂水出焉，西南流，其中多三足龟，人食之者无大疾，可以已肿。狂水又西，迳纶氏县故城南。《竹书纪年》曰：楚吾得帅师及秦伐郑，围纶氏者也。右与倚薄山水合。水北出倚薄之山，南迳黄城西，又南迳纶氏县故城东，而南流，注于狂水。狂水又西，八风溪水注之。水北出八风山，南流，迳纶氏县故城西，西南流，入于狂水。狂水又西，得三交水口。水有三源，各导一溪，并出山南流合舍，故世有三交之名也。其水西南流，注于狂水。狂水又西，迳缶高山北，西南与湮水合，水出东北湮谷，西南流，迳武林亭东北，又屈迳其亭南，其水又西南，迳湮阳亭东，盖藉水以名亭也。又东南流，入于狂。狂水又西，迳湮阳城南，又西，迳当阶城南，而西流，注于伊。伊水又北，土沟水出玄望山西，东迳玄望山南，又东，迳新城县故城北，东流注于伊水。伊水又北，板桥水入焉，水出西山，东流入于伊水。伊水又北，会厌涧水。水出西山，东流迳邥垂亭南，《春秋左传·文公十七年》，秋，周甘歜败戎于邥垂者也。服虔曰：邥垂在高都南。杜预《释地》曰：河南新城县北，有邥垂亭。司马彪《郡国志》曰：新城有高都城。今亭在城南七里，遗基犹在。京相璠曰：旧说言邥垂在高都南，今上党有高都县。馀谓京论疏远，未足以证，无如虔说之旨密矣。其水又东，注于伊水。伊水又北，迳高都城东。徐广《史记音义》曰：今河南新城县有高都城。《竹书纪年》，梁惠成王十七年，东周与郑高都利者也。又来儒之水，出于半石之山，西南流，迳斌轮城北，西历艾涧，以其水西流，又谓之小狂水也。其水又西南，迳大石岭南，《开山图》所谓大石山也。山下有《大石岭碑》。河南隐士通明以汉灵帝中平六年八月戊辰于山堂立碑，文字浅鄙，殆不可寻。魏文帝猎于此山，虎超乘舆，孙礼拔剑投虎于是山。山在洛阳南。而刘澄之言在洛东北，非也。山阿有魏明帝高平陵。王隐《晋书》曰：惠帝使校尉陈总仲元诣洛南山请雨，总尽除小祀，惟存大石而祈之，七日大雨。即是山也。来儒之水，又西南迳赤眉城南，又西至高都城东，西入伊水，谓之曲水也。△又东北过伊阙中。伊水迳前亭西。《左传·昭公二十二年》，晋箕遗、乐征、右行诡济师，取前城者也。京相璠曰：今洛阳西南五十里，伊满外前亭矣。服虔曰：前读为泉。周地也。伊水又北，入伊阙。昔大禹疏以通水，两山相对，望之若阙，伊水历其间，北流，故谓之伊阙矣。《春秋》之阙塞也，昭公二十六年，赵鞅使女宽守阙塞是也。陆机云：洛有四关，斯其一焉。东严西岭，并镌石开轩，高甍架峰。西侧灵岩下，泉流东注，入于伊水。傅毅《反都赋》曰：因龙门以畅化，开伊阙以达聪也。阙左壁有石铭云：黄初四年六月二十四日辛巳，大出水，举高四丈五尺，齐此已下。盖记水之涨减也。右壁又有石铭云：永康五年，河南府君，循大禹之轨，部督邮辛曜，新城令王琨，部监作掾董猗、李褒，斩岸开石，平通伊阙。石文尚存也。△又东北至洛阳县南，北入于洛。伊水自阙东北流，枝津右出焉，东北引溉，东会合水，同注公路涧，入于洛。今无水。《战国策》曰：东周欲为田，西周不下水。苏子见西周君曰：今不下水，所以富东周也，民皆种麦，无他种。欲害之，不如下水以病之。东周必复种稻，种稻而复夺之，是东周受命于君矣。西周遂下水。即是水之故渠也。伊水又东北，枝渠左出焉。水积成湖，北流注于洛。今无水。伊水又东北，至洛阳县南，迳圜丘东，大魏郊天之所，准汉故事建之。《汉书·郊祀志》曰：建武二年，初制郊兆于洛阳城南七里。为圜坛八陛，中又为重坛，天地位其上，皆南向。其外坛上为五帝位。其外为壝，重营皆紫，以像紫宫。按礼：天子大裘而冕，祭昊天上帝于此。今衮冕也，坛壝无复紫矣。伊水又东北流，注于洛水。《广志》曰：鲵鱼声如小儿啼，有四足，形如鳢，可以治牛，出伊水也。司马迁谓之人鱼，故其著《史记》曰：始皇帝之葬也，以人鱼膏为烛。徐广曰：人鱼似鲇而四足，即鲵鱼也。○瀍水△瀍水出河南谷城县北山。县北有潜亭，瀍水出其北梓泽中。梓泽，地名也。泽北对原阜，即裴氏墓茔所在，碑阙存焉。其水历泽东南流，水西有一原，其上平敞，古赞亭之处也。即潘安仁《西征赋》所谓越街邮者也。东与千金渠合。《周书》曰：我卜瀍水西，谓斯水也，东南流。水西南有帛仲理墓，墓前有碑，题云：真人帛君之表。仲理名护，益州巴郡人。晋永宁二年十一月立。瀍水又东南流注于谷，谷水自千金堨东注，谓之千金渠也。又东过洛阳县南。又东过偃师县，又东入于洛。○涧水△涧水出新安县南白石山。《山海经》曰：白石之山，惠水出于其阳，东南注于洛，涧水出于其阴，北流注于谷。世谓是山曰广阳山，水曰赤岸水，亦曰石子涧。《地理志》曰：涧水出新安县东南，东入洛，是为密矣。东北流历函谷东坂东，谓之八特坂。《山海纪》曰：北流注于穀。挚仲治《三辅决录·注》云：马氏兄弟五人，共居涧、穀二水之交，作五门客舍，因以为名。今在河南西四十里。以《山海经》推校，里数不殊。仲治所记，水会尚有故居处，斯则涧水也。即《周书》。所谓我卜涧水东者是也。△东南入于洛。孔安国曰：涧水出渑池山。今新安县西北有一水，北出渑池界，东南流，迳新安县而东南流入于谷水。安国所言，当斯水也。然谷水出渑池，下合涧水，得其通称，或亦指之为涧水也，并未之详耳。今孝水东十里有水，世谓之慈涧，又谓之涧水。按《山海经》则少水也，而非涧水，盖习俗之误耳。又按河南有离山水，谓之为涧水。水西北出离山，东南流，历郏山于谷城东，而南流注于谷。旧与谷水乱流，南入于洛。今谷水东入千金渠，涧水与之俱东入洛矣。或以是水并为周公之所相卜也。吕忱曰：今河南使水，疑其是即此水也，然意所未详，故并书存之耳。<hr>
