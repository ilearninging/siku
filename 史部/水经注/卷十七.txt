<h4>《史部·水经注·卷十七》<b class="x">作者：郦道元</b></h4>
<br>○渭水上<br>△渭水出陇西首阳县渭首亭南鸟鼠山。<br>渭水出首阳县首阳山渭首亭南谷。山在鸟鼠山西北。此县有高城岭，岭上有<br>城，号渭源城，渭水出焉。三源合注，东北流迳首阳县西，与别源合。水出南鸟<br>鼠山渭水谷，《尚书·禹贡》所谓渭出鸟鼠者也。《地说》曰：鸟鼠山，同穴之<br>枝干也。渭水出其中，东北过同穴枝间，既言其过，明非一山也。又东北流而会<br>于殊源也。渭水东南流迳首阳县南，右得封溪水，次南得广相溪水，次东得共谷<br>水，左则天马溪水，次南则伯阳谷水，并参差翼注，乱流东南出矣。<br>△东北过襄武县北。<br>广阳水出西山，二源合注，共成一川，东北流注于渭。渭水又东南，迳襄武<br>县东北，荆头川水入焉。水出襄武西南鸟鼠山荆谷，东北迳襄武县故城北，王莽<br>更名相桓。汉护羌校尉温序行部，为隗嚣部将苟宇所拘，衔须自刎处也。其水东<br>北流注于渭，渭水常若东南，不东北也。<br>又东，枲水注之，水出西南雀富谷，东北迳襄武县南，东北流入于渭。《魏<br>志》称：咸熙二年，襄武上言，大人见，身长三丈馀，迹长三尺二寸，白发，著<br>黄单衣、黄巾，拄杖，呼民王始语云；今当太平。十二月，天禄永终，历数在晋。<br>遂迁魏而事晋。<br>△又东过獂道县南。<br>右则岑溪水，次则同水，俱左注之。左则过水右注之，渭水又东南，迳獂<br>道县故城西。昔秦孝公西斩戎之獂王於此。应劭曰：獂，戎邑也。汉灵帝中<br>平五年别为南安郡。赤亭水出东山赤谷，西流迳城北，南入渭水。渭水又迳城南，<br>得粟水，水出西南安都谷，东北流注于渭。<br>渭水又东，新兴川水出西南鸟鼠山，二源合舍。东北流与彰川合，水出西南<br>溪下，东北至彰县南，本属故道候尉治，后汉县之，永元元年，和帝封耿秉为侯<br>国也。万年川水出南山，东北流注之。又东北注新兴川。又东北迳新兴县北，<br>《晋书地道记》，南安之属县也。其水又东北与南川水合，水出西南山下，东北<br>合北水，又东北注于渭水。<br>渭水又东迳武城县西，武城川水入焉。津源所导，出鹿部西山，两源合注，<br>东北流迳鹿部南，亦谓之鹿部水。又东北，昌丘水出西南丘下，东北注武城水，<br>乱流东北注渭水。<br>渭水又东入武阳川。又有关城川水出南，安城谷水出北，两川参差注渭水。<br>渭水又东，与落门西山东流，三府谷水注之，三川统一，东北流，注于渭水，<br>有落门聚。昔冯异攻落门，未拔而薨。建武十年，来歙又攻之，擒隗嚣子纯，陇<br>右平。<br>渭水自落门东至黑水峡，左右六水夹注。左则武阳溪水，次东得土门谷水，<br>俱出北山，南流入渭。右则温谷水，次东有故城溪水，次东有闾里溪水，亦名习<br>溪水，次东有黑水，并出南山，北流入渭水，又东出黑水峡，历冀川。<br>△又东过冀县北。<br>渭水自黑水峡至岑峡，南北十一水注之。北则温谷水注之，其水导源平襄县<br>南山温溪，东北流迳平襄县故城南，故襄戎邑也。王莽之所谓平相矣。其水东南<br>流历三堆南。<br>又东流而南屈，入黄槐川，梗津渠，冬则辍流，春夏水盛则通川注渭。次则<br>牛谷水，南入渭水。南有长堑谷水，次东有安蒲溪水，次东有衣谷水，并南出朱<br>圉山。山在梧中聚，有石鼓不击自鸣，鸣则兵起。汉成帝鸿嘉三年，天水冀南山<br>有大石自鸣，声隐隐如雷，有顷止，闻于平襄二百四十里，野鸡皆鸣。石长丈三<br>尺，广厚略等，著崖胁，去地二百馀丈，民俗名曰石鼓。石鼓鸣则有兵。是岁，<br>广汉钳子攻牢，篡死囚，盗库兵，略吏民，衣绣衣，自号为仙君，党与浸广，曰：<br>明年冬，伏诛。自归者三千馀人。信而有徵矣。其水北迳冀县城北。秦武公十年，<br>代冀戎，县之。故天水郡治，王莽更名镇戎县曰冀治。汉明帝永平十七年，改曰<br>汉阳郡。城即隗嚣称西伯所居也。后马超之围冀也，凉州别驾阎伯俭潜出水中，<br>将告急夏侯渊，为超所擒，令告城无救。伯俭曰：大军方至。咸称万岁。超怒，<br>数之。伯俭曰：卿欲令长者出不义之言乎？遂杀之。渭水又东合冀水，水出冀谷。<br>次东有浊谷水，次东有当里溪水，次东有托里水，次东有渠谷水，次东有黄土川<br>水，俱出南山，北迳冀城东，而北流注于渭。渭水又东出岑峡，入新阳川，迳新<br>阳下城南，溪谷、赤蒿二水，并出南山，东北入渭水。<br>渭水又东与新阳崖水合，即陇水也，东北出陇山。其水西流，右迳瓦亭南。<br>隗嚣闻略阳陷，使牛邯守瓦亭，即此亭也。一水亦出陇山，东南流，历瓦亭北，<br>又西南，合为一水，谓之瓦亭川。西南流，迳清宾溪北，又西南，与黑水合，水<br>出黑城北。西南迳黑城西，西南流，莫吾南川水注之，水东北出陇垂。西南流历<br>黑城南，注黑水。黑水西南出悬镜峡，又西南入瓦亭川。又有泌水自西来会，世<br>谓之鹿角口。又南迳阿阳县故城东。中平元年，北地羌胡与边章侵陇右，汉阳长<br>史盖勋屯阿阳以拒贼，即此城也。其水又南与燕无水合，水源延发东山，西注瓦<br>亭水。瓦亭水又南，左会方城川，西注瓦亭水。瓦亭水又南，迳成纪县东，历长<br>离川，谓之长离水。右与成纪水合，水导源西北当亭川，东流出破石峡，津流遂<br>断。故渎东迳成纪县故城东，帝太皞庖犠所生之处也，汉以属天水郡，王莽之阿<br>阳郡治也。又东潜源隐发，通之成纪水，东南入瓦亭川，川水又东南与受渠水会，<br>水东出大陇山，西迳受渠亭北，又西南入瓦亭川。川水又西南流历僵人峡。路侧<br>岩上，有死人，僵尸峦穴，故岫壑取名焉。释鞍就穴，直上可百馀仞，石路逶迤，<br>劣通单步。僵尸倚窟，枯骨尚全，惟无肤发而已。访其川居之士，云，其乡中父<br>老作儿童时，已闻其长旧传此，当是数百年骸矣。其水又西南与略阳川水合，水<br>出陇山香谷西，西流右则单溪西注，左则阁水入焉。其水又西历蒲池郊，石鲁水<br>出东南石鲁溪，西北注之。其水又西历略阳川，西得破杜谷水，次西得平相谷水，<br>又西得金里谷水，又西得南室水，又西得蹄谷水，并出南山，北流，于略阳城东，<br>扬波北注。川水又西迳略阳道故城北。泥渠水出南山，北迳泥峡北，入城。建武<br>八年，中郎将来歙与祭遵所部护军王忠、右辅将军朱宠，将二千人，皆持卤刀斧，<br>自安民县之杨城。元始二年，平帝罢安定滹沱苑，以为安民县，起官寺市里。从<br>番须回中，伐树木，开山道，至略阳。夜袭击嚣拒守将金梁等，皆杀之，因保其<br>城。隗嚣闻略阳陷，悉众以攻歙，激水灌城。光武亲将救之，嚣走西城，世祖与<br>来歙会于此。其水自城北注川，一水二川，盖嚣所堨以灌略阳也。川水西得白<br>杨泉，又西得蒲谷水，又西得蒲谷西川，又西得龙尾溪水，与蒲谷水合，俱出南<br>山，飞清北入川水。川水又西南，得水洛口，水源东导陇山，西迳水洛亭西南流，<br>又得犊奴水口，水出陇山，西迳犊奴川，又西迳水洛亭南，西北注之，乱流西南，<br>迳石门峡，谓之石门水。西南注略阳川，略阳川水又西北流入瓦亭水。瓦亭水又<br>西南，出显亲峡，石岩水注之。水出北山，山上有女娲祠。庖犠之后有帝女娲焉，<br>与神农为三皇矣。其水南流，注瓦亭水，瓦亭水又西南迳显亲县故城东南，汉封<br>大鸿胪窦固为侯国。自石宕，次得虾蟆溪水，次得金黑水，又得宜都溪水，咸出<br>左右，参差相入瓦亭水。又东南合安夷川口，水源东出胡谷，西北流历夷水川，<br>与东阳川水会，谓之取阳交。又西得何宕川水，又西得罗汉水。并自东北，西南<br>注夷水。夷水又西迳显亲县南，西注瓦亭水。瓦亭水又东南，得大华谷水，又东<br>南，得折里溪水，又东，得六谷水，皆出近溪湍峡，注瓦亭水。又东南出新阳峡，<br>崖岫壁立，水出其间，谓之新阳崖水。又东南注于渭也。<br>△又东过上邽县。<br>渭水东历县北，封山之阴，流迳固岭东北，东南流，兰渠川水出自北山，带<br>佩众溪。南流注于渭。渭水东南，与神涧水合。《开山图》所谓灵泉池也，俗名<br>之为万石湾。渊深不测，实为灵异，先后漫游者多离其毙。渭水又东南，得历泉<br>水，水北出历泉溪，东南流注于渭。渭水又东南，出桥亭西，又南得藉水口，水<br>出西山，百涧声流，总成一川，东历当亭川，即当亭县治也。左则当亭水注之，<br>右则曾席水入焉。又东与大弁川水合，水出西山，二源合注，东历大弁川，东南<br>流注于藉水。藉水又东南流，与竹岭水合，水出南山竹岭，二源同泻，东北入藉<br>水。藉水又东北入上封县，左佩四水：东会占溪水，次东有大鲁谷水，次东得小<br>鲁谷水，次东有杨反谷水，咸自北山，流注藉水。藉水右带四水竹岭东得乱石溪<br>水，次东得木门谷水，次东得罗城溪水，次东得山谷水，皆导源南山，北流入藉<br>水。藉水又东，黄瓜水注之。其水发源黄瓜西谷，东流迳黄瓜县北，又东，清溪、<br>白水左右夹注。又东北，大旱谷水，南出旱溪，历涧北流，泉溪委漾，同注黄瓜<br>水。黄瓜水又东北历赤谷，咸归于藉。藉水又东得毛泉谷水，又东迳上封城南，<br>又得核泉水。并出南山，北流注于藉。藉水即洋水也。北有濛水注焉。水出县西<br>北封山。翼带众流，积以成溪，东流南屈，迳上封县故城西，侧城南出。上封，<br>故封戎国也。秦武公十年，伐邽，县之。旧天水郡治，五城相接，北城中有湖水，<br>有白龙出是湖，风雨随之。故汉武帝元鼎三年，改为天水郡。其乡居悉以板盖屋，<br>毛公所谓西戎板屋也。濛水又南注藉水。《山海经》曰：邽山，邽水出焉，而南<br>流注于洋，谓是水也。藉水又东，得阳谷水，又东，得宕谷水并自南山北入于藉。<br>藉水又东，合段谷水，水出西南马门溪，东北流，合藉水。藉水又东入于渭。渭<br>水又历桥亭南面是入绵诸县，东与东亭水合，亦谓之为桥水也，又或为清水之通<br>称矣。水源东发小陇山，众川泻注，统成一水，西入东亭川，为东亭水，与小祗、<br>大祗二水合。又西北得南神谷水，三川并出，东南差池泻注。又有埋蒲水，翼带<br>二川，与延水并西南，注东亭水。东亭水又西，左则暵沟水，次西得曲谷水，水<br>出东南，二溪西北流，注东亭川。东亭川水，右则温谷水出小陇山，又西，莎谷<br>水出东北莎溪，西南注东亭川水。东亭川水，又西得清水口，水导源东北陇山，<br>二源俱发，西南出陇口，合成一水，西南流，历细野峡，迳清池谷，又迳清水县<br>故城东，王莽之识睦县矣。其水西南合东亭川，自下亦通谓之清水矣。又迳清水<br>城南，又西与秦水合。水出北大陇山秦谷，二源双导，历三泉，合成一水而历秦<br>川。川有故秦亭，非子所封也。秦之为号，始自是矣。秦水西迳降陇县故城南，<br>又西南自亥、松多二水出陇山，合而西南流，迳降陇城北，又西南注秦水。秦水<br>又西南历陇川，迳六槃口，过清水城，西南注清水。清水上下，咸谓之秦川。又<br>西，羌水注焉。水北出羌谷，引纳众流，合以成溪。泌水星会，谓之小羌水。西<br>南流，左则长谷水西南注之，右则东部水东南入焉。羌水又南入清水。清水又西<br>南，得绵诸水口，其水导源西北绵诸溪，东南与长思水合，水北出长思溪，南入<br>绵诸水。又东南，历绵诸道故城北。东南入清水。清水东南注渭。渭水又东南合<br>泾谷水，水出西南泾谷之山，东北流，与横水合，水出东南横谷。西北迳横水圹，<br>又西北入泾谷水，乱流西北，出泾谷峡。又西北，轩辕谷水注之，水出南山轩辕<br>溪。南安姚瞻以为黄帝生于天水，在上封城东七十里轩辕谷。皇甫谧云生寿邱，<br>邱在鲁东门北。未知孰是也？其水北流，注泾谷水。泾谷水又西北，有白城溪东<br>北流，白娥泉水出其西，东注白城水。白城水又东北，入泾谷水。泾谷水又东北，<br>历董亭下。杨难当使兄子保宗镇董亭，即是亭也。其水东北流，注于渭。《山海<br>经》曰：泾谷之山，泾水出焉，东南流注于渭，是也。渭水又东，伯阳谷水入焉。<br>水出刑马山之伯阳谷。北流，白水出东南白水溪，西北注伯阳水。伯阳水又西北<br>历谷，引控群流，北注渭水。又东历大利，又东南流，苗谷水注之。水出南刑马<br>山，北历平作，西北迳苗谷，屈而东迳伯阳城南，谓之伯阳川。著李耳西入。往<br>迳所由，故山原畎谷，往往播其名焉。渭水东南流，众川泻浪，雁次鸣注。左则<br>伯阳东溪水注之，次东得望松水，次东得毛六溪水，次东得皮周谷水，次东得黄<br>杜东溪水，并出北山，南入渭水。其右则胡谷水，次东得邱谷水，次东得邱谷东<br>溪水，次东有钳严谷水，并出南山，东北注渭。渭水又东南，出石门，度小陇山，<br>迳南由县南，东与楚水合，世所谓长蛇水也。水出汧县之数历山，南流迳长蛇<br>戍东，魏和平三年筑，徙诸流民以遏陇寇。楚水又南流注于渭，阚骃以是水为<br>汧水，言又东，汧、扞二水入焉。馀按诸地志，汧水出汧县西北，阚骃<br>《十三州志》与此同，复以汧水为鱼龙水，盖以其津流迳通，而更摄其通称矣。<br>渭水东入散关。《抱朴子·神仙传》一曰：老子西出关，关令尹喜候气，知真人<br>将有西游者，遇老子，疆令之著书，耳不得已，为著《道》、《德》二《经》，<br>谓之《老子书》也。有老子庙。干宝《搜神记》云：老子将西入关，关令尹喜，<br>好道之士，睹真人当西，乃要之途也。皇甫士安《高士传》云：老子为周柱下史，<br>及周衰，乃以官隐，为周守藏室史，积八十馀年好无名接，而世莫知其真人也。<br>至周景王十年，孔子年十七，遂适周见老聃。然幽王失道、平王东迁，关以捍移，<br>人以职徙，尹喜候气，非此明矣。往迳所由，兹焉或可。<br>渭水又东迳西武功北，俗以为散关城，非也。褚先生乃曰：武功，扶风西界<br>小邑也。谷口蜀栈道近山，无他豪，易高者是也。<br>渭水又与捍水合，水出周道谷，北迳武都故道县故城西，王莽更名曰善治也。<br>故道县有怒特祠。《列异传》曰：武都故道县有怒特祠，云神本南山大梓也。昔<br>秦文公二十七年伐之，树疮随合。秦文公乃遣四十人，持斧斫之，犹不断。疲士<br>一人伤足，不能去，卧树下，闻鬼相与言曰：劳攻战乎？其一曰：足为劳矣。又<br>曰：秦公必持不休。答曰：其如我何！又曰：赤灰跋于子，何如？乃默无言。卧<br>者以告。令士皆赤衣，随所斫以灰跋树断，化为牛，入水，故秦为立祠。其水又<br>东北历大散关而入渭水也。<br>渭水又东南，右合南山五溪水，夹涧流注之也。<br>△又东过陈仓县西。<br>县有陈仓山，山上有宝鸡鸣祠。昔秦文公感阳伯之言，游猎于陈仓，遇之于<br>北坂，得若石焉，其色如肝，归而宝祠之，故曰陈宝。其来也自东南，殷殷声如<br>雷，野鸡皆鸣，故曰鸡鸣神也。《地理志》曰：有上公、明星、黄帝孙、舜妻盲<br>冢祠。有羽阳宫，秦武王起。应劭曰：县氏陈山。姚睦曰：黄帝都陈言在此。荣<br>氏《开山图·注》曰：伏羲生成纪，徙治陈仓也，非陈国所建也。渭水又东迳陈<br>仓县故城北。魏明帝遣将军太原郝昭筑陈仓城成，诸葛亮围之。亮使昭乡人靳祥<br>说之，不下。亮以数万攻昭千馀人，以云梯、冲车、地道逼射昭，昭以火射连石<br>拒之。亮不利而还。今汧水对亮城，是与昭相御处也。陈仓水出于陈仓山下，<br>东北流注于渭水。渭水又东与绥阳溪水合，其水上承斜水，水自斜谷分注绥阳溪，<br>北届陈仓，入渭。故诸葛亮《与兄瑾书》曰：有绥阳小谷，虽山崖绝险，溪水纵<br>横，难用行军。昔逻候往来，要道通人。今使前军斫治此道，以向陈仓，足以板<br>连贼势，使不得分兵东行者也。渭水又东迳郁夷县故城南。《地理志》曰：有<br>汧水祠。王莽更之曰郁平也。《东观汉记》曰：隗嚣围来歙於略阳。世祖诏曰：<br>桃花水出，船槃皆至郁夷、陈仓分部而进者也。汧水入焉。水出汧县之蒲谷<br>乡弦中谷，决为弦蒲薮。《尔雅》曰：水决之泽为汧。汧之为名，实兼斯举。<br>水有二源，一水出县西山，世谓之小陇山，岩障高险，不通轨辙。故张衡《四愁<br>诗》曰：我所思兮在汉阳，欲往从之陇坂长。其水东北流，历涧，注以成渊，潭<br>涨不测。出五色鱼，俗以为灵，而莫敢采捕，因谓是水为龙鱼水，自下亦通谓之<br>龙鱼川。川水东迳汧县故城北，《史记》，秦文公东猎汧田，因遂都其地，<br>是也。又东历泽，乱流为一。右得白龙泉，泉径五尺，源穴奋通。沦漪四泄，东<br>北流，注于汧。汧水又东，会一水，水发南山西侧。俗以此山为吴山，三峰<br>霞举，叠秀云天，崩峦倾返，山顶相捍，望之恒有落势。《地理志》曰：吴山在<br>县西，古文以为汧山也。《国语》所谓西虞矣。山下石穴，广四尺，高七尺，<br>水溢石空，悬波侧注，崩奔震荡，发源成川，北流注于汧。自水会上下，咸谓<br>之龙鱼川。汧水又东南，迳隃麋县故城南。王莽之扶亭也。昔郭歙耻王莽之<br>徵，而遁迹于斯。建武四年，光武封耿况为侯国矣。汧水东南历慈山，东南迳<br>郁夷县北，平阳故城南。《史记》秦宁公二年，徙平阳。徐广曰：故郿之平阳亭<br>也。城北有《汉邠州刺史赵融碑》，灵帝建宁元年立。汧水又东流，注于渭水。<br>渭水之右，磻溪水注之。水出南山兹谷，乘高激流，注于溪中。溪中有泉，<br>谓之兹泉，泉水潭积，自成渊渚，即《吕氏春秋》所谓太公钓兹泉也。今人谓之<br>凡谷，石壁深高，幽隍邃密，林障秀阻，人迹罕交，东南隅有石室，盖太公所居<br>也。水次平石钓处，即太公垂钓之所也。其投竿跽饵，两厀遗迹犹存，是有磻溪<br>之称也。其水清冷神异，北流十二里，注于渭，北去维堆城七十里。渭水又东迳<br>积石原，即北原也。青龙二年诸葛亮出斜谷，时司马懿屯渭南。雍州刺史郭淮策<br>亮必争北原而屯，遂先据之。亮至，果不得上。渭水又东迳五丈原北。《魏氏春<br>秋》曰：诸葛亮据渭水南原，司马懿谓诸将曰：亮若出武功，依山东转者，是其<br>勇也。若西上五丈原，诸君无事矣。亮果屯此原，与懿相御。渭水又东迳郿县故<br>城南，《地理志》曰：右辅都尉治。《魏氏春秋》，诸葛亮寇郿，司马懿据郿拒<br>亮，即此县也。渭水又东迳郿坞南。《汉献帝传》曰：董卓发兵筑郿坞，高与长<br>安城等，积谷为三十年储，自云，事成，雄据天下，不成，守此足以毕老，其愚<br>如此。<br><hr>
