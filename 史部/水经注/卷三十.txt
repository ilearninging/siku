<h4>《史部·水经注·卷三十》<b class="x">作者：郦道元</b></h4>
<br>○淮水<br>△淮水出南阳平氏县胎簪山。东北过桐柏山。<br>《山海经》曰：淮出馀山，在朝阳东，义乡西。《尚书》：导淮自桐柏。<br>《地理志》曰：南阳平氏县，王莽之平善也。《风俗通》曰：南阳平氏县桐柏大<br>复山在东南，淮水所出也。淮，均也。《春秋说题辞》曰：淮者，均其势也。<br>《释名》曰：淮，韦也，韦绕扬州北界，东至于海也。《尔雅》曰：淮为浒。然<br>淮水与醴水同源俱导，西流为醴，东流为淮。潜流地下，三十许里，东出桐柏之<br>大复山南，谓之阳口。水南即复阳县也。阚骃言复阳县，胡阳之乐乡也。宣帝元<br>康元年置，在桐柏大复山之阳，故曰复阳也。《东观汉记》曰：朱祐少孤，归外<br>家复阳刘氏。山南有淮源庙，庙前有碑，是南阳郭苞立。又二碑，并是汉延熹中<br>守、令所造，文辞鄙拙，殆不可观。故《经》云东北过桐柏也。淮水又东迳义阳<br>县，县南对固成山。山有水，注流数丈，洪涛灌山，遂成巨井，谓之石泉水，北<br>流注于淮。淮水又径义阳县故城南，义阳郡治也，世谓之白茅城，其城圆而不方。<br>阚骃言晋太始中，割南阳东鄙之安昌、平林、平氏、义阳四县，置义阳郡于安昌<br>城。又《太康记》、《晋书地道记》，并有义阳郡，以南阳属县为名。汉武帝元<br>狩四年，封北地都尉卫山为侯国也。有九渡水注之，水出鸡翅山，溪涧潆委，沿<br>溯九渡矣。其犹零阳之九渡水，故亦谓之为九渡焉。于溪之东山有一水，发自山<br>椒下数丈，素湍直注，颓波委壑，可数百丈，望之若霏幅练矣，下注九渡水，九<br>渡水又北流注于淮。<br>△又东过江夏平春县北。<br>淮水又东，油水注之。水出县西南油溪，东北流迳平春县故城南。汉章帝建<br>初四年，封子全为王国。油水又东曲，岸北有一土穴，径尺，泉流下注，沿波三<br>丈，入于油水，乱流南屈，又东北注于淮。淮水又东北迳城阳县故城南，汉高帝<br>十二年，封定侯奚意为侯国，王莽之新利也。魏城阳郡治。淮水又东北与大木水<br>合，水西出大木山，山即晋车骑将军祖逖自陈留将家避难所居也。其水东迳城阳<br>县北，而东入于淮。淮水又东北流，右会湖水，傍川西南出，穷溪得其源也。淮<br>水又东迳安阳县故城南，江国也，嬴姓矣。今其地有江亭。《春秋·文公四年》，<br>楚人灭江，秦伯降服出次，曰：同盟灭，虽不能救，敢不矜乎？汉乃县之。文帝<br>八年，封淮南厉王子刘勃为侯国，王莽之均夏也。淮水又东，得浉口水源，南出<br>大溃山，东北流翼带三川，乱流北注浉水。又北径贤首山西，又北出，东南屈，<br>迳仁顺城南，故义阳郡治，分南阳置也。晋太始初，以封安平献王孚长子望，本<br>治在石城山上，因梁希侵逼，徙治此城。梁司州刺史马仙琕不守，魏置郢州也。<br>昔常珍奇自悬瓠遣三千骑援义阳行事庞定光，屯于浉水者也。浉水东南流，历金<br>山北，山无树木，峻峭层峙。浉水又东迳义阳故城北，城在山上，因倚陵岭，周<br>回三里，是郡昔所旧治城。城南一十五步，对门有天井，周一百馀步，深一丈。<br>东迳钟武县故城南，故江夏之属县也，王莽之当利县矣。又东迳石城山北，山甚<br>高峻，《史记》曰：魏攻冥阨。《音义》曰：冥阨或言在鄳县葙山也。案<br>《吕氏春秋》九塞，其一也。浉水迳鄳县故城南。建武中，世祖封邓邯为鄳<br>侯。案苏林曰：音盲。浉水又东迳七井冈南，又东北注于淮。淮水又东至谷口。<br>谷水南出鲜金山，北流，瑟水注之。水出西南具山，东北迳光淹城东，而北迳青<br>山东，罗山西，东北流注于谷水。谷水东北入于淮。<br>△又东过新息县南。<br>淮水东迳故息城南。《春秋左传·隐公十一年》，郑、息有违言，息侯伐郑，<br>郑伯败之者也。淮水又东迳浮光山北，亦曰扶光山，即弋阳山也，出名玉及黑石，<br>堪为棋。其山俯映长淮，每有光辉。淮水又东，迳新息县故城南。应劭曰：息后<br>徙东，故加新也。王莽之新德也。光武十九年，封马援为侯国。外城北门内有新<br>息长贾彪庙。庙前有碑。面南又有《魏汝南太守程晓碑》。魏太和中，蛮田益宗<br>效诚，立东豫州，以益宗为刺史。淮水又东合慎水。水出慎阳县西，而东迳慎阳<br>县故城南，县取名焉。汉高帝十一年，封栾说为侯国。颍阴刘陶为县长，政化大<br>行，道不拾遗，以病去官。童谣歌曰：悒然不乐，思我刘君，何时复来，安此下<br>民？见思如此。应劭曰：慎水所出，东北入淮。慎水又东流，积为燋陂。陂水又<br>东南流为上慎陂，又东为中慎陂，又东南为下慎陂，皆与鸿郤陂水散流。其陂首<br>受淮川，左结鸿陂。汉成帝时，翟方进奏毁之。建武中，汝南太守邓晨欲修复之，<br>知许伟君晓知水脉，召与议之。伟君言：成帝用方进言毁之，寻而梦上天，天帝<br>怒曰：何故败我濯龙渊？是后民失其利，时有童谣曰：败我陂，翟子威，反乎覆，<br>陂当复。明府兴复废业，童谣之言，将有徵矣。遂署都水掾，起塘四百馀里，百<br>姓得其利。陂水散流，下合慎水，而东南迳息城北，又东南入淮，谓之慎口。淮<br>水又东，与申陂水合。水上承申陂于新息县北，东南流分为二水。一水迳深丘西，<br>又屈迳其南，南派为莲湖水，南流注于淮。淮水又左迤流结两湖，谓之东、西莲<br>湖矣。淮水又东，右合壑水。水出白沙山，东北迳柴亭西，俗谓之柴水。又东北<br>流，与潭溪水合。水发潭谷东北流，右会柴水。柴水又东迳黄城西，故弋阳县也，<br>城内有二城，西即黄城也。柴水又东北入于淮，谓之柴口也。淮水又东北，申陂<br>枝水注之。水首受陂水于深丘北，东迳钓台南。台在水曲之中，台北有琴台。又<br>东迳阳亭南，东南合淮。淮水又东迳淮阴亭北，又东迳白城南，楚白公胜之邑也，<br>东北去白亭一十里。淮水又东迳长陵戍南，又东，青陂水注之，分青陂东渎，东<br>南迳白亭西，又南于长陵戍东，东南入于淮。淮水又东北合黄水，水出黄武山，<br>东北流，木陵关水注之，水导源木陵山，西北流注于黄水。黄水又东迳晋西阳城<br>南，又东迳光城南，南光城郡治。又东北迳高城南，故弦国也。又东北迳弋阳郡<br>东，有虞丘郭，南有伍相庙。黄水又东北入于淮，谓之黄口。淮水又东北迳褒信<br>县故城南，而东流注也。<br>△又东过期思县北。<br>县故蒋国周公之后也。《春秋·文公十年》，楚王田于孟诸，期思公复遂为<br>右司马，楚灭之以为县。汉高帝十二年，以封贲赫为侯国。城之西北隅，有楚相<br>孙叔敖庙，庙前有碑。淮水又东北，淠水注之，水出戈阳县南垂山。西北流历阴<br>山关，迳二城间，旧有贼难，军所顿防。西北出山，又东北流，迳新城戍东。又<br>东北得诏虞水口，西北去弋阳虞丘郭二十五里，水出面山，东北流，迳诏虞亭东，<br>而北入淠水。又东北注淮，俗曰白鹭水。<br>△又东过原鹿县南，汝水从西北来注之。<br>县即春秋之鹿上也。《左传·僖公二十一年》宋人为鹿上之盟，以求诸侯于<br>楚。建武十五年，世祖更封侍中、执金吾阴乡侯阴识为侯国者也。<br>△又东过庐江安风县东北，决水从北来注之。<br>庐江，故淮南也。汉文帝十六年，别以为国。应劭曰：故庐子国也。决水自<br>舒蓼北注，不于北来也。安风东北注淮者，穷水矣，又非决水，皆误耳。淮水又<br>东，谷水入焉。水上承富水，东南流，世谓之谷水也。东迳原鹿县故城北，城侧<br>水南。谷水又东迳富陂县故城北，俗谓之成闾亭，非也。《地理志》：汝南郡有<br>富陂县。建武二年，世祖改封平乡侯王霸为富陂侯。《十三州志》曰：汉和帝永<br>元九年，分汝阴置，多陂塘以溉稻，故曰富陂县也。谷水又东，于汝阴城东南注<br>淮。淮水又东北，左会润水，水首受富陂，东南流为高塘陂，又东，积而为陂水，<br>东注焦陵陂。陂水北出为鮦陂，陂水潭涨，引渎北注汝阴，四周隍堑，下注颍水。<br>焦湖东注，谓之润水，迳汝阴县东，迳荆亭北而东入淮。淮水又东北，穷水入焉。<br>水出六安国安风县穷谷。《春秋左传》楚救灊，司马沈尹戍与吴师遇于穷者也。<br>川流泄注于决水之右，北灌安风之左，世谓之安风水，亦曰穷水，音戎，并声相<br>近，字随读转。流结为陂，谓之穷陂。塘堰虽沦，犹用不辍，陂水四分，农事用<br>康。北流注于淮。京相璠曰：今安风有穷水，北入淮。淮水又东为安风津，水南<br>有城，故安风都尉治。后立霍丘戍，淮中有洲，俗号关洲，盖津关所在，故斯洲<br>纳称焉。《魏书·国志》有曰：司马景王征毌丘俭，使镇南将军、豫州刺史诸葛<br>诞从安风津先至寿春。俭败，与小弟秀藏水草中。安风津都尉部民张属斩之，传<br>首京都，即斯津也。<br>△又东北至九江寿春县西，沘水、泄水合北注之。又东，颍水从西北来流<br>注之。<br>注之淮水又东，右合沘口。又东迳中阳亭北，为中阳渡，水流浅碛，可以<br>厉也。淮水又东流与颍口会。东南迳仓陵北，又东北流迳寿春县故城西，县即楚<br>考烈王自陈徙此。秦始皇立九江郡，治此，兼得庐江、豫章之地，故以九江名郡。<br>汉高帝四年为淮南国，孝武元狩六年复为九江焉。文颖曰：《史记·货殖传》曰：<br>淮以北，沛、陈、汝南、南郡为西楚，彭城以东，东海、吴、广陵为东楚。衡山、<br>九江、江南、豫章、长沙为南楚。是为三楚者也。淮水又北，左合椒水。水上承<br>淮水，东北流迳虵城南，又历其城东，亦谓之清水，东北流注于淮水，谓之清<br>水口者也。<br>△又东过寿春县北，肥水从县东北流注之。<br>淮水于寿阳县西北，肥水从城北西入于淮，谓之肥口。淮水又北，夏肥水注<br>之。水上承沙水于城父县，右出东南流迳城父县故城南，王莽之思善也。县故焦<br>夷之地，《春秋左传·昭公九年》，楚公子弃疾迁许于夷，实城父矣。取州来淮<br>北之田以益之，伍举授许夷田。杜预曰：此时改城父为夷，故《传》实之者也。<br>然丹迁城父人于陈，以夷濮西田益之，言夷田在濮水西者也。然则濮水即沙水之<br>兼称，得夏肥之通目矣。汉桓帝永兴元年，封大将军梁冀孙桃为侯国者也。夏肥<br>水自县，又东迳思善县之故城南，汉章帝章和三年分城父立。夏肥水又东为高陂，<br>又东为大漴陂。水出分为二流，南为肥水，北为鸡陂。夏肥水东流，左合鸡水，<br>水出鸡陂，东流为黄陂，又东南流，积为茅陂，又东为鸡水。《吕氏春秋》曰：<br>宋人有取道者，其马不进，投之鸡水是也。鸡水右会肥水而乱流东注，俱入于淮。<br>淮水又北迳山硖中，谓之硖石。岸山上，结二城以防津要。西岸山上有马迹，世<br>传淮南王乘马升仙所在也。今山之东南石上，有大小马迹一十馀所，仍今存焉。<br>淮水又北迳下蔡县故城东，本州来之城也。吴季札始封延陵，后邑州来，故曰延<br>州来矣。《春秋·哀公二年》，蔡昭侯自新蔡迁于州来，谓之下蔡也。淮之东岸，<br>又有一城，即下蔡新城也。二城对据，翼带淮汶。淮水东迳八公山北，山上有老<br>子庙。淮水历潘城南，置潘溪戍。戍东侧潘溪，吐川纳淮，更相引注。又东迳梁<br>城，临侧淮川，川左有湄城。淮水左迤为湄湖。淮水又右纳洛川于西曲阳县北，<br>水分阎溪，北绝横塘。又北迳萧亭东，又北，鹊甫溪水入焉。水出东鹊甫谷，西<br>北流迳鹊甫亭南，西北流注于洛水。北迳西曲阳县故城东，王莽之延平亭也。应<br>劭曰：县在淮曲之阳，下邳有曲阳，故是加西也。洛涧北历秦墟，下注淮谓之洛<br>口。《经》所谓淮水过寿春县北，肥水从县东北注者也。盖《经》之谬矣。考川<br>定土，即实为非，是曰洛涧，非肥水也。淮水又北迳莫邪山西，山南有阴陵县故<br>城。汉高祖五年，项羽自垓下，从数百骑，夜驰渡淮，至阴陵，迷失道左，陷大<br>泽，汉令骑将灌婴以五千骑追及之于斯县者也。案《地理志》，王莽之阴陆也。<br>后汉九江郡治。时多虎灾，百姓苦之，南阳宗均为守，退贪残，进忠良，虎悉东<br>渡江。<br>△又东过当涂县北，汇聚濄水从西北来注之。<br>淮水自莫邪山，东北迳马头城北，魏马头郡治也，故当涂县之故城也。《吕<br>氏春秋》曰：禹娶涂山氏女，不以私害公，自辛至甲四日，复往治水。故江淮之<br>俗，以辛壬癸甲为嫁娶日也。禹聚在山西南，县即其地也。《地理志》曰：当涂，<br>侯国也。魏不害以圉守尉，捕淮阳反者公孙勇等，汉以封之。王莽更名山聚也。<br>淮水又东北，濠水注之，水出莫邪山东北溪。溪水西北引渎，迳禹墟北，又西流<br>注于淮。淮水又北，沙水注之，《经》所谓蒗荡渠也。淮之西有平阿县故城，王<br>莽之平宁也。建武十三年，世祖更封耿阜为侯国。《郡国志》曰：平阿县有当涂<br>山，淮出于荆山之左，当涂之右，奔流二山之间而扬涛北注也。《春秋左传·哀<br>公七年》，诸大夫对孟孙曰：禹会诸侯于涂山，执玉帛者万国。杜预曰：涂山在<br>寿春东北。非也。余按《国语》曰：吴伐越，堕会稽，获骨焉，节专车。吴子使<br>来聘，且问之。客执骨而问曰：敢问骨何为大？仲尼曰：丘闻之：昔禹致群神于<br>会稽之山，防风氏后至，禹杀之，其骨专车，此为大也。盖丘明亲承圣旨，录为<br>实证矣。又案刘向《说苑·辨物》，王肃之叙孔子廿二世孙孔猛所出先人书《家<br>语》，并出此事，故涂山有会稽之名。考校群书及方土之目，疑非此矣，盖周穆<br>之所会矣。淮水于荆山北，濄水东南注之。又东北迳沛郡义城县东。司马彪曰：<br>后隶九江也。<br>△又东过钟离县北。<br>《世本》曰：钟离，嬴姓也。应劭曰：县故钟离子国也，楚灭之以为县。<br>《春秋左传》所谓吴公子光伐楚，拔钟离者也。王莽之蚕富也。水出阴陵县之阳<br>亭北，小屈，有石穴，不测所穷，言穴出钟乳，所未详也。豪水东北流，迳其县<br>西，又屈而南，转东，迳其城南，又北历其城东，迳小城而北流，注于淮。淮水<br>又东，迳夏丘县南，又东，涣水入焉。水首受蒗荡渠于开封县。《史记》韩厘王<br>二十一年，使暴<imgheight=32width=32border=0src=/bzk/GI54.bmp>救魏，为秦所败，<imgheight=32width=32border=0src=/bzk/GI54.bmp>走开封者也。东南流径陈留北，<br>又东南，西入九里注之。涣水又东南流，迳雍丘县故城南，又东迳承匡城，又东<br>迳襄邑县故城南，故宋之承匡襄牛之地，宋襄公之所葬，故号襄陵矣。《竹书纪<br>年》：梁惠成王十七年，宋景鼓卫公孙仓会齐师，围我襄陵。十八年，惠成王以<br>韩师败诸侯师于襄陵。齐侯使楚景舍来求成，即于此也。西有承匡城，《春秋》<br>会于承匡者也。秦始皇以承匡卑湿，徙县于襄陵，更为襄邑也。王莽以为襄平也。<br>汉桓帝建和元年，封梁冀子胡狗为侯国。《陈留风俗传》曰：县南有涣水，故<br>《传》曰：睢、涣之间出文章，天子郊庙御服出焉，《尚书》所谓厥篚织文者也。<br>涣水又东南迳巳吾县故城南，又东迳鄫城北。《春秋·襄公元年·经》书，晋<br>韩厥帅师代郑，鲁仲孙蔑会齐、曹、邾、杞，次于鄫。杜预曰：陈留襄邑县东<br>南有鄫城。涣水又东南迳鄢城北，新城南，又东南，左合明沟，沟水自蓬。洪<br>陂东南流，谓之明沟，下入涣水。又迳亳城北。《帝王世记》曰：谷熟为南亳，<br>即汤都也。《十三州志》曰：汉武帝分谷熟置。《春秋·庄公十二年》宋公子御<br>说奔亳者也。涣水东迳谷熟城南。汉光武建武二年，封更始子歆为侯国。又东迳<br>杨亭北。《春秋左氏传·襄公十二年》，楚子囊、秦庶长无地，伐宋师于杨梁，<br>以报晋之取郑也。京相璠曰：宋地矣。今睢阳东南三十里，有故杨梁城，今曰阳<br>亭也，俗名之曰缘城，非矣。西北去梁国八十里。涣水又东迳沛郡之建平县故城<br>南，汉昭帝元凤元年，封杜延年为侯国，王莽之田平也。又东迳酂县故城南。<br>《春秋·襄公十年》，公会诸侯及齐世子光于虘阝。今其地虘阝聚是也，王莽之<br>酂治矣。涣水又东南迳费亭南。汉建和元年，封中常侍沛国曹胜为侯国。胜字季<br>兴，谯人也。永初中，定桓帝策，封亭侯，此城即其所食之邑也。涣水又东迳<br>铚县故城南。昔吴广之起兵也，使葛婴下之。涣水又东，苞水注之。水出谯城<br>北自汀陂。陂水东流迳酂县南，又东，迳郸县故城南。汉景帝中元年，封周应为<br>侯国，王莽更之曰单城也，音多。又东迳嵇山北，嵇氏故居。嵇康本姓奚，会稽<br>人也。先人自会稽迁于谯之铚县，改为嵇氏，取稽字之上以为性，盖志本也。<br>《嵇氏谱》曰；谯有嵇山，家于其侧，遂以为氏。县，魏黄初中，文帝以酂城父、<br>山桑、铚、置谯郡，故隶谯焉。苞水东流入涣。涣水又东南迳蕲县故城南，<br>《地理志》曰：故垂乡也。汉高帝破黥布于此县，旧都尉治，王莽之蕲城也。水<br>上有古石梁处，遗基尚存。涣水又东迳谷阳县，左会八丈故渎，渎上承洨水，<br>南流注于涣。涣水又东迳谷阳戍南，又东南迳谷阳故城东北，右与解水会。水上<br>承县西南解塘，东北流迳谷阳城南，即谷水也。应劭曰：城在谷水之阳，又东北<br>流注于涣。涣水又东南迳白石戌南。又迳虹城南，洨水注之。水首受蕲水于蕲<br>县，东南流迳谷阳县八丈故渎出焉。又东合长直故沟。沟上承蕲水，南会于洨。<br>洨水又东南流，迳洨县故城北。县有垓下聚，汉高祖破项羽所在也。王莽更<br>名其县曰肴城。应劭曰：洨水所出，音绞，《经》之绞也。洨水又东南，与<br>涣水乱流而入于淮。故应劭曰：洨水南入淮。淮水又东至<山毚>石山，潼水注之。<br>水首受潼县西南潼陂，县故临淮郡之属县，王莽改曰成信矣。南迳沛国夏丘县，<br>绝蕲水，又南迳夏丘县故城西，王莽改曰归思也。又东南流，迳临潼戍西，又东<br>南至<山毚>石，西南入淮。淮水又东迳浮山，山北对<山毚>石山。梁氏天监中，立堰<br>于二山之间，逆天地之心，乖民神之望，自然水溃坏矣。淮水又东迳徐县南，历<br>涧水注之。水导徐城西北徐陂，陂水南流，绝蕲水，迳历涧戍西，东南流注于淮。<br>淮水又东，池水注之。水出东城县，东北流，迳东城县故城南。汉以数千骑追羽，<br>羽帅二十八骑引东城因四隤山，斩将而去，即此处也。《史记》：孝文帝八年，<br>封淮南厉王子刘良为侯国。《地理志》：王莽更名之曰武城也。池水又东北流，<br>历二山间，东北入于淮，谓之池口也。淮水又东，蕲水注之。水首受睢水于谷熟<br>城东北，东迳建城县故城北。汉武帝元朔四年，封长沙定王子刘拾为侯国。王莽<br>之多聚也。蕲水又东南，迳蕲县，县有大泽乡。陈涉起兵于此，篝火为狐鸣处也。<br>南则洨水出焉。蕲水又东南，北八丈故沟出焉。又东流，南、北长直故渎出焉。<br>又东入夏丘县，东绝潼水，迳夏丘县故城北，又东南迳潼县南，又东南流入徐县，<br>东绝历涧，又东迳大徐县故城南，又东流注于淮。淮水又东历客山，迳盱眙县故<br>城南。《地理志》曰：都尉治。汉武帝元朔元年，封江都易王子刘蒙之为侯国。<br>王莽更名之曰匡武。淮水又东迳广陵，历淮阳城，城北临泗水，阻于二水之间。<br>《述征记》淮阳太守治，自后置戍，县亦有时废兴也。<br>△又东北至下邳淮阴县西，泗水从西北来流注之。<br>淮、泗之会，即角城也。左右两川，翼夹二水决入之所，所谓泗口也。<br>△又东过淮阴县北，中渎水出白马湖，东北注之。<br>淮水右岸，即淮阴也。城西二里有公路浦，昔袁术向九江，将东奔袁谭，路<br>出斯浦，因以为名焉。又东迳淮阴县故城北。北临淮水，汉高帝六年，封韩信为<br>侯国。王莽之嘉信也。昔韩信去下乡而钓于此处也。城东有两冢：西者，即漂母<br>冢也，周回数百步，高十馀丈。昔漂母食信于淮阴，信王下邳，盖投金增陵以报<br>母矣。东一陵即信母冢也。县有中渎水，首受江于广陵郡之江都县。县城临江，<br>应劭《地理风俗记》曰：县为一都之会，故曰江都也。县有江水祠，俗谓之伍相<br>庙也。子胥但配食耳，岁三祭，与五岳同。旧江水道也。昔吴将伐齐，北霸中国，<br>自广陵城东南筑邗城，城下掘深沟，谓之韩江，亦曰邗溟沟，自江东北通射阳湖。<br>《地理志》所谓渠水也，西北至末口入淮。自永和中，江都水断，其水上承欧阳，<br>引江入埭，六十里至广陵城，楚、汉之间为东阳郡。高祖六年为荆国，十一年为<br>吴城，即吴王濞所筑也。景帝四年，更名江都。武帝元狩三年，更曰广陵。王莽<br>更名郡曰江平，县曰定安。城东水上有梁，谓之洛桥。中渎水自广陵北出武广湖<br>东，陆阳湖西。二湖东西相直五里，水出其间，下注樊梁湖。旧道东北出，至博<br>芝、射阳二湖。西北出夹邪，乃至山阳矣。至永和中，患湖道多风。陈敏因穿樊<br>梁湖北口，下注津湖迳渡，渡十二里，方达北口，真至夹邪。兴宁中，复以津湖<br>多风，又自湖之南口，沿东岸二十里，穿渠入北口，自后行者不复由湖。故蒋济<br>《三州论》曰：淮湖纡远，水陆异路，山阳不通，陈登穿沟，更凿马濑，百里渡<br>湖者也。自广陵出山阳白马湖，迳山阳城西，即射阳县之故城也。应劭曰：在射<br>水之阳。汉高祖六年，封楚左令九项缠为侯国也。王莽更之曰监淮亭。世祖建武<br>十五年，封子荆为山阳公，治此，十七年为王国。城本北中郎将庾希所镇。中渎<br>水又东，谓之山阳浦，又东入淮，谓之山阳口者也。<br>△又东，两小水流注之。<br>淮水左迳泗水国南，故东海郡也。徐广《史记音义》曰：泗水，国名。汉武<br>帝元鼎三年初置，都郯。四年，常山宪王子思王商为国。《地理志》曰：王莽更<br>泗水郡为顺水，凌县为生凌。凌水注之，水出凌县，东流迳其县故城东，而东南<br>流注于淮，是曰凌口也。应劭曰：凌水出县西南入淮，即《经》之所谓小水者也。<br>△又东至广陵淮浦县入于海。<br>应劭曰：浦岸也盖临侧淮汶，故受此名。淮水迳县故城东。王莽更名之曰淮<br>敬。淮水于县枝分，北为游水。历朐县与沭合。又迳朐山西。山侧有朐县故城。<br>秦始皇三十五年，于朐县立石海上，以为秦之东门。崔琰《述初赋》曰：倚高舻<br>以周眄兮，观秦门之将将者也。东北海中有大洲，谓之郁洲，《山海经》所谓郁<br>山在海中者也。言是山自苍梧徙此，云山上犹有南方草木。今郁州治。故崔季珪<br>之叙《述初赋》，言郁州者，故苍梧之山也，心悦而怪之，闻其上有仙士石室也，<br>乃往观焉。见一道人独处，休休然不谈不对，顾非己所及也。即其《赋》所云：<br>吾夕济于郁洲者也。游水又北迳东海利成县故城东，故利乡也。汉武帝元朔四年，<br>封城阳共王子婴为侯国，王莽更之曰流泉。游水又北，历羽山西。《地理志》曰：<br>羽山在祝其县东南。《尚书》曰：尧畴咨四岳得舜，进十六族，殛鲧于羽山，是<br>为梼杌，与驩兜、三苗、共工同其罪，故世谓之四凶。鲧既死，其神化为黄龙，<br>入于羽渊，是为夏郊，三代祀之。故《连山易》曰：有崇伯鲧，伏于羽山之野者，<br>是也。游水又北迳祝其县故城西。《春秋经》书：夏，公会齐侯于夹谷。《左传<br>·定公十年》，公及齐平，会于祝其，实夹谷也。服虔曰：地二名。王莽更之曰<br>犹亭。县之东有夹口浦，游水左迳琅邪即丘县故城之西。《地理志》曰：莒子起<br>于此，后徙莒，有盐官，故世谓之南莒也。游水又东北迳赣榆县北，东侧巨海，<br>有《秦始皇碑》在山上，去海一百五十步，潮水至，加其上三丈，去则三尺所见<br>东北倾石，长一丈八尺，广五尺，厚三尺八寸，一行一十二字。游水又东北迳纪<br>鄣故城南。《春秋·昭公十九年》，齐伐莒，莒子奔纪鄣。莒之妇人，怒莒子之<br>害其夫，老而托纺焉。取其纑而夜缒，缒绝，鼓噪，城上人亦噪。莒共公惧，<br>启西门而出，齐遂入纪。故纪子帛之国。《谷梁传》曰：吾伯姬归于纪者也。杜<br>预曰：纪鄣，地二名。东海赣榆县东北有故纪城，即此城也。游水东北入海，旧<br>吴之燕岱，常泛巨海，惮其涛险，更沿溯是渎，由是出。《地理志》曰：游水自<br>淮浦北入海。《尔雅》曰：淮别为浒。游水亦枝称者也。淮水又东入于海。<br><hr>
