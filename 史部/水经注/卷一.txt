<h4>《史部·水经注·卷一》<b class="x">作者：郦道元</b></h4>
<br>○河水一<br>△昆仑墟在西北，<br>三成为昆仑丘。<br>《昆仑记》曰：昆仑之山三级，下曰樊桐，一名板桐；二曰玄圃，一名阆风；<br>上曰层城，一名天庭，是谓太帝之居。<br>△去嵩高五万里，地之中也。<br>《禹本纪》与此同。高诱称：河出昆山，伏流地中万三千里，禹导而通之，<br>出积石山。按《山海经》，自昆仑至积石一千七百四十里，自积石出陇西郡至洛，<br>准地志可五千余里。又按《穆天子传》，天子自昆仑山入于宗周，乃里西土之数。<br>自宗周瀍水以西，北至于河宗之邦、阳纡之山，三千有四百里，自阳纡西至河首，<br>四千里，合七千四百里。《外国图》又云：从大晋国正西七万里，得昆仑之墟，<br>诸仙居之。数说不同。道阻且长，经记绵褫，水陆路殊，径复不同，浅见末闻，<br>非所详究，不能不聊述闻见，以志差违也。<br>△其高万一千里。<br>《山海经》称，方八百里，高万仞。郭景纯以为自上二千五百余里。《淮南<br>子》称，高万一千里百一十四步二尺六寸。<br>△河水<br>《春秋说题辞》曰：河之为言荷也。荷精分布，怀阴引度也。《释名》曰：<br>河，下也，随地下处而通流也。《考异邮》曰：河者，水之气，四渎之精也，所<br>以流化。《元命苞》曰：五行始焉，万物之所由生，元气之腠液也。《管子》曰：<br>水者，地之血气，如筋脉之通流者，故曰，水具财也。而水最为大。水有大小，<br>有远近，水出山而流入海者，命曰经水。引佗水入于大水及海者，命曰枝水。出<br>于地沟流于大水及于海者，又命曰川水也。《庄子》曰：秋水时至，百川灌河，<br>经流之大。《孝经援神契》曰：河者，水之伯，上应天汉。《新论》曰：四渎之<br>源，河最高而长，从高注下，水流激峻，故其流急。徐干《齐都赋》曰：川渎则<br>河洋洋，发源昆仑，九流分逝。北朝沧洲，惊波沛厉，浮沫扬奔。《风俗通》曰：<br>江、河、淮、济为四渎。渎，通也，所以通中国垢浊。《白虎通》曰：其德著大，<br>故称渎。《释名》曰：渎，独也，各独出其所而入海。<br>△出其东北陬，<br>《山海经》曰：昆仑墟在西北，河水出其东北隅。《尔雅》曰：色白，所渠<br>并千七百，一川，色黄。《物理论》曰：河色黄者，众川之流，盖浊之也。百里<br>一小曲，千里一曲一直矣。汉大司马张仲《议》曰：河水浊。清澄，一石水，六<br>斗泥。而民竞引河溉田，令河不通利。至三月桃花水至，则河决，以其噎不泄也。<br>禁民勿复引河。是黄河兼浊河之名矣。《述征记》曰：盟津河津恒浊，方江为狭，<br>比淮、济为阔。寒则冰厚数丈。冰始合，车马不敢过，要须狐行，云此物善听，<br>冰下无水声乃过。人见狐行方渡。余案《风俗通》云：里语称狐欲渡河，无如尾<br>何，且狐性多疑，故俗有狐疑之说，亦未必一如缘生之言也。<br>△屈从其东南流，入于渤海。<br>《山海经》曰：南即从极之渊也，一曰中极之渊，深三百仞，惟冯夷都焉。<br>《括地图》曰：冯夷恒乘云车，驾二龙。河水又出于阳纡。凌门之山，而注于冯<br>逸之山。《穆天子传》一曰：天子西征，至阳纡之山，河伯冯夷之所都居，是惟<br>河宗氏。天子乃沈珪璧礼焉。河伯乃与天子披图视典，以观天子之宝器，玉果、<br>璿珠、烛银、金膏等物。皆《河图》所载，河伯以礼穆王。视图，方乃导以西迈<br>矣。粤在伏羲，受龙马图于河，八卦是也。故《命历序》曰：《河图》，帝王之<br>阶，图载江河山川州界之分野。后尧坛于河，受《龙图》，作《握河记》。逮虞<br>舜、夏、商咸亦受焉。李尤《盟津铭》：洋洋河水，朝宗于海。径自中州，《龙<br>图》所在。《淮南子》曰：昔禹治洪水，身祷阳纡。盖于此也。高诱以为阳纡，<br>秦薮，非也。释氏《西域志》曰：阿耨达太山，其上有大渊水，宫殿楼观甚大焉，<br>山即昆仑山也。《穆天子传》二曰：天子升于昆仑之丘，以观黄帝之宫，而封丰<br>隆之葬。丰隆，雷公也。雷电龙即阿耨达宫也。其山出六大水。山西有大水，名<br>新头河。郭义恭《广志》曰：甘水也。在西域之东，名曰新陶水。山在天竺国西，<br>水甘，故曰甘水。有石盐，白如水精，大段则破而用之。康泰曰：安息、月支、<br>天竺、至伽那调洲，皆仰此盐。释法显曰：度葱岭已，入北天竺境。于此顺岭，<br>西南行十五日，其道艰阻，崖岸险绝，其山惟石，壁立千仞，临之目眩，欲进则<br>投足无所。下有水，名新头河。昔人有凿石通路施倚梯者，凡度七百梯。度已，<br>蹑悬絙过河，河两岸相去咸八十步。九译所绝，汉之张骞、甘英皆不至也。余<br>诊诸史传，即所谓罽宾之境，有磐石之隥，道狭尺余，行者骑步相持，縆桥相<br>引，二十许里，方到县度。阻险危害，不可胜言。郭义恭曰：乌秅之西，有悬<br>度之国，山溪不通，引绳而度，故国得其名也。其人山居，佃于石壁间，累石为<br>室，民接手而饮，所谓援饮也。有白草、小步马。有驴无牛。是其悬度乎？释法<br>显又言：度河便到乌长国乌长国即是北天竺，佛所到国也。佛遗足迹于此，其迹<br>长短在人心念，至今犹尔。及晒衣石尚在。新头河又西南流，屈而东南流，迳中<br>天竺国。两岸平地，有国名毗荼，佛法兴盛。又迳蒲那般河，河边左右，有二十<br>僧伽蓝。此水流迳摩头罗国，而下合新头河。自河以西，天竺诸国，自是以南，<br>皆为中国，人民殷富。中国者，服食与中国同，故名之为中国也。泥洹已来，圣<br>众所行威仪法则，相承不绝。自新头河至南天竺国，迄于南海，四万里也《释氏<br>西域记》曰：新头河，经罽宾，犍越、摩诃剌诸国，而入南海，是也。阿耨达山<br>西南，有水名遥奴。山西南小东，有水名萨罕，小东，有水名恒伽。此三水同出<br>一山，俱入恒水。康泰《扶南传》曰：恒水之源，乃极西北，出昆仑山中，有五<br>大源。诸水分流，皆由此五大源。枝扈黎大江出山，西北流，东南注大海。枝扈<br>黎即恒水也。故释氏《西域志》有恒曲之目。恒北有四国，最西头恒曲中者是也。<br>有拘夷那褐国。《法显传》曰：恒水东南流，迳拘夷那竭国南，城北双树间，有<br>希连禅河，河边，世尊于此北首般泥洹，分舍利处。支僧载《外国事》曰：佛泥<br>洹后，天人以新白緤裹佛，以香花供养，满七日，盛以金棺，送出王宫，度一<br>小水，水名醯兰那，去王宫可三里许，在宫北，以栴檀木为薪，天人各以火烧薪，<br>薪了不然。大迦叶从流沙还，不胜悲号，感动天地。从是之后，他薪不烧而自然<br>也。王敛舍利，用金作斗，量得八斛四斗。诸国王、天、龙，神王，各得少许，<br>斋还本国，以造佛寺。阿育王起浮屠于佛泥洹处，双树及塔，今无复有也。此树<br>名娑罗树，其树华名娑罗佉也。此花色白如霜雪，香无比也。竺芝《扶南记》<br>曰：林杨国，去金陈国步道二千里，车马行，无水道，举国事佛。有一道人命过，<br>烧葬，烧之数千束樵，故坐火中，乃更著石室中，从来六十余年，尸如故不朽，<br>竺芝目见之。夫金刚常住，是明永存。舍利刹见，毕天不朽，所谓智空罔穷，大<br>觉难测者矣。其水乱流注于恒。恒水又东迳毗舍利城北。释氏《西域志》曰：毗<br>舍利，维邪离国也。支僧载《外国事》曰：维邪离国，去王舍城五十由旬。城周<br>圆三由旬。维摩诘家在大城里，宫之南，去宫七里许，屋宇坏尽，惟见处所尔。<br>释法显云：城北有大林重阁，佛住于此，本菴婆罗女家施佛起塔也。城之西北三<br>里，塔名放弓仗，恒水上流，有一国，国王小夫人生一肉胎。大夫人妒之，言汝<br>之生，不祥之征。即盛以木函，掷恒水中。下流有国王游观，见水上木函，开看，<br>见千小儿，端正殊好。王取养之，遂长大，甚勇健，所往征伐，无不摧服。次欲<br>伐父王本国，王大愁忧。小夫人问何故愁忧？王曰：彼国王有千子，勇健无比，<br>欲来伐吾国，是以愁尔。小夫人言勿愁，但于城西作高楼，贼来时，置我楼上，<br>则我能却之。王如是言。贼到，小夫人于楼上语贼云：汝是我子，何故反作逆事？<br>贼曰：汝是何人，云是我母？小夫人曰：汝等若不信者，尽张口仰向。小夫人即<br>以两手捋乳，乳作五百道，俱坠千子口中。贼知是母，即放弓仗。二父王作是思<br>惟皆得辟支佛。今二塔犹在。后世尊成道，告诸弟子，是吾昔时放弓仗处，后人<br>得知，于此处立塔，故以名焉。千小儿者，即贤劫千佛也。释氏《西域志》曰：<br>恒曲中次东，有申迦扇柰揭城，即佛下三道宝阶国也。《法显传》曰：恒水东南<br>流，迳僧迦施国南。佛自忉利天东下三道宝阶，为母说法处。宝阶既没，阿育王<br>于宝阶处作塔，后作石柱，柱上作师子像，外道少信，师子为吼，怖效心诚。恒<br>水又东迳罽绕夷城，城南接恒水。城之西北六七里，恒水北岸，佛为诸弟子说法<br>处。恒水又东南迳沙祗国北。出沙祗城南门道东，佛嚼杨枝刺土中，生长七尺，<br>不增不减，今犹尚在。恒水又东南，迳迦维罗卫城北，故白净王宫也。城东五十<br>里有王园，园有池水，夫人入池洗浴，出北岸二十步，东向举手扳树，生太子。<br>太子堕地，行七步，二龙吐水浴太子，遂成井池，众僧所汲养也。太子与难陀等<br>扑象角力，射箭入地。今有泉水，行旅所资饮也。释氏《西域志》曰：城北三里，<br>恒水上父王迎佛处，作浮图，作父抱佛像。《外国事》曰：迦维罗越国，今无复<br>王也。城池荒秽，惟有空处。有优婆塞，姓释，可二十余家，是白净王之苗裔，<br>故为四姓，住在故城中为优婆塞。故尚精进，犹有古风。彼曰浮图坏尽，条王弥<br>更修治。一浮图，私诃条王送物助成。今有十二道人住其中。太子始生时，妙后<br>所扳树，树名须诃。阿育王以青石作后扳生太子像。昔树无复有，后诸沙门取昔<br>树栽种之，展转相承，到今树枝如昔，尚荫石像。又太子见行七步足迹，今日文<br>理见存。阿育王以青石挟足迹两边，复以一长青石覆上。国人今日恒以香花供养，<br>尚见足七形，文理分明，今虽有石覆无异。或人复以数重吉贝，重覆贴著石上，<br>逾更明也。太子生时，以龙王夹太子左右，吐水浴太子，见一龙吐水暖，一龙吐<br>水冷，遂成二池，今尚一冷一暖矣。太子未出家前十日，出往田阎浮树下坐。树<br>神以七宝奉太子，太子不受。于是思维，欲出家也。王田去宫一据。据者，晋言<br>十里也。太子以三月十五日夜出家，四天王来迎，各捧马足。尔时诸神天人，侧<br>塞空中，散天香花。此时以至河南摩强水，即于此水边作沙门。河南摩强水在迦<br>维罗越北，相去十由旬。此水在罗阅祗瓶沙国，相去三十由旬。菩萨于是暂过瓶<br>沙，王出见菩萨。菩萨于瓶沙随楼那果园中住一日。日暮便去半达钵愁宿。半达，<br>晋言白也，钵愁，晋言山也。白山北去瓶沙国十里，明旦便去。暮宿云兰山，去<br>白山六由旬。于是径诣贝多树。贝多树在阅祗北，去云兰山二十里。太子年二十<br>九出家，三十五得道，此言与经异，故记所不同。竺法维曰：迦维国，佛所生天<br>竺国也。三千日月万二千天地之中央也。康泰《扶南传》曰：昔范旃时，有嘾<br>杨国人家翔梨，尝从其本国到天竺，展转流贾。至扶南，为旃说天竺土俗，道法<br>流通，金宝委积，山川饶沃，恣其所欲，左右大国，世尊重之。旃问云：今去何<br>时可到，几年可回？梨言：天竺去此可三万余里，往还可三年逾，及行，四年方<br>返，以为天地之中也。恒水又东迳蓝莫塔。塔边有池，池中龙守护之。阿育王欲<br>破塔作八万四千塔，悟龙王所供，知非世有，遂止。此中空荒无人，群象以鼻取<br>水洒地，若苍梧、会稽象耕鸟耘矣。恒水又东至五河口，盖五水所会，非所详矣。<br>阿难从摩竭国向毗舍离欲般泥洹，诸天告阿阇世王，王追至河上，毗舍离诸梨车<br>闻阿难来，亦复来迎，俱到河上。阿难思维，前则阿阇世王致恨，却则梨车复怨，<br>即于中河入火光三昧，烧具两般泥洹。身二分，分各在一岸。二王各持半舍利还，<br>起二塔。渡河南下一由巡，到摩竭提国巴连弗邑，邑即是阿育王所治之城。城中<br>宫殿，皆起墙阙，雕文刻镂，累大石作山。山下作石室，长三丈，广二丈，高丈<br>余。有大乘婆罗门子，名罗汰私婆，亦名文殊师利，住此城里，爽悟多智，事无<br>不达，以清净自居。国王宗敬师之事，赖此一人，宏宣佛法，外不能陵。凡诸中<br>国，惟此城为大。民人富盛，竞行仁义。阿育王坏七塔作八万四千塔，最初作大<br>塔，在城南二里余。此塔前有佛迹，起精舍，北户向塔。塔南有石柱，大四五围，<br>高三丈余。上有铭题云：阿育王以阎浮提布施四方僧，还以金赎塔。塔北三百步，<br>阿育王于此作泥犁城。城中有石柱，亦高三丈余。上有师子，柱有铭，记作泥犁<br>城因缘及年数日月。恒水又东南，迳小孤石山。山头有石室，石室南向，佛昔坐<br>其中，天帝释以四十二事问佛，佛一一以指画石，画迹故在。恒水又西迳王舍新<br>城，是阿阇世王所造。出城南四里入谷，至五山里。五山周围，状若城郭，即是<br>蓱沙王旧城也。东西五六里，南北七八里。阿阇世王始欲害佛处。其城空荒，又<br>无人径。入谷传山，东南上十五里，到耆阇崛山。未至顶三里有石窟，南向，佛<br>坐禅处。西北三十步，复有一石窟，阿难坐禅处。天魔波旬化作雕鹫，恐阿难。<br>佛以神力，隔石舒手，摩阿难肩，怖即得止。鸟迹、手孔悉存，故曰雕鹫窟也。<br>其山峰秀端严，是五山之最高也。释氏《西域记》云：耆阇崛山在阿耨达王舍城<br>东北。西望其山。有两峰双立，相去二三里，中道，鹫鸟常居其岭，土人号曰耆<br>阇崛山，山名耆阇，鹫也。又竺法维云：王舍城，胡语云罗阅祇国，有灵鹫山，<br>胡语云耆阇崛山，山是青石，头似鹫鸟。阿育王使人凿石，假安两翼两脚，凿治<br>其身，今见存。远望似鹫鸟形，故曰灵鹫山也。数说不同，远迩亦异。今以法显<br>亲宿其山，诵《首楞严》，香华供养，闻见之宗也。又西迳伽耶城南二十里，到<br>佛苦行六年坐树处，有林木。西行三里，到佛入水洗浴，天王按树枝得扳出池处。<br>又北行二里，得弥家女奉佛乳糜处。从此北行二里，佛于一大树下石上东向坐、<br>食糜处。树石悉在，广长六尺，高减二尺。国中寒暑均调，树木或数千岁，乃至<br>万岁。从此东北行二十里，到一石窟，菩萨入中，西向结跏趺坐。心念若我成道。<br>当有神验，石壁上即有佛影见，长三尺许，今犹明亮。时天地大动，诸天在空言：<br>此非过去当来诸佛成道处，去此西南行减半由旬，贝多树下，是过去当来诸佛成<br>道处。诸天导引，菩萨起行。离树三十步，天授吉祥草，菩萨受之。复行十五步，<br>五百青雀飞来，绕菩萨三币西去。菩萨前到贝多树下，敷吉祥草，东向而坐。时<br>魔王遣三玉女从北来试，菩萨魔王自从南来试。菩萨以足指按地，魔兵却散，三<br>女变为老姥，不自服。佛于尼拘律树下方石上，东向坐。梵天来诣佛处，四天王<br>捧钵处皆立塔。《外国事》曰：毗婆梨，佛在此一树下六年。长者女以金钵盛乳<br>糜上佛。佛得乳糜，往尼连禅河浴，浴竟于河边啖糜竟，掷钵水中，逆流百步，<br>钵没河中，迦梨郊龙王接取，在宫供养，先三佛钵亦见。佛于河傍，坐摩诃菩提<br>树摩诃菩提树去贝多树二里，于此树下，七日思惟道成。魔兵试佛。释氏《西域<br>记》曰：尼连水南注恒水，水西有佛树，佛于此苦行，日食麻米六年。西去城五<br>里许，树东河上，即佛入水浴处。东上岸尼衢立树下坐修，舍女上糜于此。于是<br>西度水，于六年树南贝多树下坐，降魔得佛也。佛图调曰：佛树中枯，其来时更<br>生枝叶。竺法维曰，六年树去佛树五里，书其异也。法显从此东南行，还巴连弗<br>邑，顺恒水西下，得一精舍，名旷野，佛所住处。复顺恒水西下，到迦尸国波罗<br>柰城。竺法维曰：波罗柰国，在迦维罗卫国南千二百里，中间有恒水，东南流。<br>佛转法轮处，在国北二十里。树名春浮，维摩所处也。法显曰：城之东北十里许，<br>即鹿野苑，本辟支佛住此，常有野鹿栖宿，故以名焉。法显从此还居巴连弗邑。<br>又顺恒水东行，其南岸有瞻婆大国。释氏《西域记》曰：恒曲次东，有瞻婆国，<br>城南有卜佉兰池，恒水在北，佛下说戒处也。恒水又迳波丽国，即是佛外祖国<br>也。法显曰：恒水又东到多摩梨帝国，即是海口也。释氏《西域记》曰：大秦一<br>名梨靬，康泰《扶南传》曰：从迦那调洲西南入大湾，可七八里，乃到枝扈黎<br>大江口，度江迳西行，极大秦也。又云：发拘利口入大湾中，正西北入，可一年<br>余，得天竺江口，名恒水。江口有国，号担袟，属天竺，遣黄门字兴为担袂王。<br>释氏《西域记》曰：恒水东流入东海，盖二水所注，两海所纳，自为东西也。<br>释氏论：佛图调列《山海经》曰：西海之南，流沙之滨，赤水之后，黑水之<br>前，有大山，名曰昆仑。又曰：钟山西六百里有昆仑山，所出五水。祖以佛图调<br>《传》也。又近推得康泰《扶南传》，传昆仑山，正与调合。如《传》，自交州<br>至天竺最近，泰《传》亦知阿耨达山是昆仑山。释云：赖得调《传》，豁然为解，<br>乃宣为《西域图》，以语法汰。法汰以常见怪，谓汉来诸名人，不应河在敦煌南<br>数千里，而不知昆仑所在也。释复书曰：按《穆天子传》三：穆王于昆仑侧瑶池<br>上，觞西王母。云，去宗周瀍涧万有一千一百里。何得不如调言？子今见泰《传》，<br>非为前人不知也。而今以后，乃知昆仑山为无热丘，何云乃胡国外乎？余考释氏<br>之言，未为佳证。《穆天子》、《竹书》及《山海经》，皆埋缊岁久，编韦稀绝，<br>书策落次，难以缉缀。后人假合，多差远意。至欲访地脉川，不与经符，验程准<br>途，故自无会。释氏不复根本众归之鸿致，陈其细趣，以辨其非，非所安也。今<br>按《山海经》曰：昆仑墟在西北，帝之下都。昆仑之墟，方八百里，高万仞，上<br>有木禾。面有九井，以玉为槛。面有九门，门有开明兽守之，百神之所在。郭璞<br>曰：此自别有小昆仑也。又按淮南之书，昆仑之上，有木禾、珠树、玉树、璇树，<br>不死树在其西，沙棠、琅玕在其东，绛树在其南，碧树、瑶树在其北。旁有四百<br>四十门，门间四里，里间九纯，纯丈五尺。旁有九井，玉横维其西北隅。北门开<br>以纳不周之风。倾宫、旋室。县圃、凉风、樊桐，在昆仑阊阖之中，是其疏圃，<br>疏圃之池，浸之黄水。黄水三周复其原，是谓丹水，饮之不死。河水出其东北陬，<br>赤水出其东南陬，洋水出其西北陬，凡此四水，帝之神泉，以和百药，以润万物。<br>昆仑之邱，或上倍之，是谓凉风之山，登之而不死。或上倍之，是谓玄圃之山，<br>登之乃灵，能使风雨。或上倍之，乃维上天，登之乃神，是谓太帝之居。禹乃以<br>息土填鸿水，以为名山，掘昆仑虚以为下地。高诱曰：地或作池则以仿佛近浮图<br>调之说。阿耨达六水，葱岭，于阗二水之限，与经史诸书，全相乖异，又按《十<br>洲记》：昆仑山在西海之戍地，北海之亥地，去岸十三万里，有弱水，周币绕山。<br>东南接积石圃，西北接北户之室，东北临大阔之井，西南近承渊之谷，此四角大<br>山，实昆仑之支辅也。积石圃南头昔西王母告周穆王云：去咸阳三十六万里。山<br>高平地三万六千里。上有三角，面方广万里，形如偃盆，下狭上广。故曰昆仑山<br>有三角，其一角正北，干辰星之辉，名曰阆风巅。其一角正西，名曰玄圃台。其<br>一角正东，名曰昆仑宫。其处有积金，为天墉城，面方千里。城上安金台五所，<br>玉楼十二，其北户出，承渊山，又有墉城，金台玉楼，相似如一。渊精之阙，光<br>碧之堂，琼华之室，紫翠丹房，景烛日晖，朱霞九光，西王母之所治，真官仙灵<br>之所宗，上通旋机，元气流布，五常玉衡。理九天而调阴阳。品物群生，希奇特<br>出，皆在于此。天人济济，不可具记。其北海外，又有钟山，上有金台玉阙，亦<br>元气之所含，天帝居治处也。考东方朔之言及《经》五万里之文，难言浮图调、<br>康泰之是矣。六合之内，水泽之藏，大非为巨，小非为细，存非为有，隐非为无，<br>其所苞者广矣。于中同名异域，称谓相乱，亦不为寡。至如东海方丈，亦有昆仑<br>之称，西洲铜柱，又有九府之治。东方朔《十洲记》曰：方丈在东海中央。东西<br>南北岸相去正等。方丈面各五千里，上专是群龙所聚，有金玉琉璃之宫，三天司<br>命所治处。群仙不欲升天者皆往来也。张华叙东方朔《神异经》曰：昆仑有铜柱<br>焉，其高入天，所谓天柱也。围三千里，圆周如削。下有回屋，仙人九府治。上<br>有大鸟，名曰希有，南向，张左翼覆东王公，右翼覆西王母，背上小处无羽，一<br>万九千里，西王母岁登翼上，之东王公也。故其柱铭曰：昆仑铜柱，其高入天，<br>圆周如削，肤体美焉。其鸟铭曰：有鸟希有，绿赤煌煌，不鸣不食，东覆东王公，<br>西覆西王母。王母欲东，登之自通。阴阳相须，惟会益工。《遁甲开山图》曰：<br>五龙见教，天皇被迹，望在无外柱州昆仑山上。荣氏《注》云：五龙治在五方，<br>为五行神。五龙降，天皇兄弟十二人，分五方为十二部，法五龙之迹，行无为之<br>化，天下仙圣，治在柱州昆仑山上。无外之山，在昆仑东南一万二千里，五龙天<br>皇，皆出此中，为十二时神也。《山海经》曰：昆仑之邱，实惟帝之下都，其神<br>陆吾，是司天之九部及帝之囿时。然六合之内其苞远矣。幽致冲妙，难本以情，<br>万像遐渊，思绝根寻。自不登两龙于云辙，骋八骏于黾途，等轩辕之访百灵，方<br>大禹之集会计，儒墨之说，孰使辨哉？<br>△又出海外，南至积石山，下有石门，河水冒以西南流。<br>《山海经》曰：河水入渤海，又出海外，西北入禹所导积石山。山在陇西郡<br>河关县西南羌中。余考群书，咸言河出昆仑，重源潜发，沦于蒲昌，出于海水，<br>故《洛书》曰：河自昆仑，出于重野，谓此矣。迳积石而为中国河。故成公子安<br>《大河赋》曰：览百川之宏壮，莫尚美于黄河，潜昆仑之峻极，出积石之嵯峨。<br>释氏《西域传》曰：河自蒲昌，潜行地下，南出积石。而经文在此，似如不比。<br>积石宜在蒲昌海下矣。<br><hr>
