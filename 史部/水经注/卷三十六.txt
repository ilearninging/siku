<h4>《史部·水经注·卷三十六》<b class="x">作者：郦道元</b></h4>
○青衣水桓水若水沫水延江水存水温水△青衣水出青衣县西蒙山，东与沫水合也。县故青衣羌国也。《竹书纪年》梁惠成王十年，瑕阳人自秦道岷山、青衣水来归。汉武帝天汉四年，罢沈黎郡，分两部都尉，一治青衣，主汉民。公孙述之有蜀也，青衣不服，世祖嘉之，建武十九年以为郡。安帝延光元年，置蜀郡属国都尉，青衣王子心慕汉制，上求内附。顺帝阳嘉二年，改曰汉嘉。嘉得此良臣也。县有蒙山，青衣水所发，东迳其县，沫水会于越巂郡之灵关道。青衣水又东，邛水注之，水出汉嘉严道邛来山，东至蜀郡临邛县，东入青衣水。△至犍为南安县，入于江。青衣水迳平乡，谓之平乡江。《益州记》曰：平乡江东迳峨眉山，在南安县界，去成都南千里。然秋日清澄，望见两山相峙，如蛾眉焉。青衣水又东流注于大江。△桓水出蜀郡岷山，西南行羌中，入于南海。《尚书·禹贡》，岷、蟠既艺，沱、潜既道，蔡、蒙旅平，和夷底绩。郑玄曰：和上，夷所居之地也，和读曰桓。《地理志》曰：桓水出蜀郡蜀山西南行羌中者也。《尚书》又曰：西倾因桓是来。马融、王肃云：西治倾山，惟因桓水是来，言无他道也。余按《经》据《书》岷山、西倾，俱有桓水。桓水出西倾山，更无别流，所导者惟斯水耳。浮于潜、汉而达江、沔。故《晋地道记》曰：梁州南至桓水，西抵黑水，东限扞关。今汉中、巴郡、汶山、蜀郡、汉嘉、江阳、朱提、涪陵、阴平、广汉、新都、梓潼、犍为、武都、上庸、魏兴、新城，皆古梁州之地。自桓水以南为夷，《书》所谓和夷底绩也。然所可当者，惟斯水与江耳。桓水盖二水之别名，为两川之通称矣。郑玄注《尚书》：言织皮谓西戎之国也。西倾，雍州之山也。雍、戎二野之间，人有事于京师者，道当由此州而来。桓是，陇坂名，其道盘桓旋曲而上，故名曰桓是，今其下民谓是坂曲为盘也。斯乃玄之别致，恐乖《尚书》因桓之义，非浮潜入渭之文。余考校诸书，以具闻见。今略缉综川流沿注之绪，虽今古异容，本其流俗，粗陈所由。然自西倾至葭萌，入于西汉，即郑玄之所谓潜水者也。自西汉逆流而届于晋寿界。沮漾枝津南，历冈穴，迤逦而接汉，沿此入漾，《书》所谓浮潜而逾沔矣。历汉川至南郑县，属于褒水。溯褎暨于衙岭之南溪水，支灌于斜川届于武功，而北达于渭水。此乃水陆之相关，川流之所经，复不乖《禹贡》入渭之宗，实符《尚书》乱河之义也。△若水出蜀郡旄牛徼外，东南至故关为若水也。《山海经》曰；南海之内，黑水之间，有木名曰若木，若水出焉。又云：灰野之山有树焉，青叶赤华，厥名若木。生昆仑山，西附西极也。《淮南子》曰：若木在建木西，木有十华，其光照下地。故屈原《离骚·天问》曰：羲和未阳，若华何光？是也，然若木之生，非一所也。黑水之间，厥木所植，水出其下，故水受其称焉。若水沿流，间关蜀土，黄帝长子昌意，德劣不足绍承大位，降居斯水，为诸侯焉。娶蜀山氏女，生颛顼于若水之野。有圣德，二十登帝位，承少皞金官之政，以水德膺历矣。若水东南流，鲜水注之，一名州江。大度水出徼外，至旄牛道，南流入于若水。又迳越巂大莋县入绳。绳水出徼外。《山海经》曰：巴遂之山，绳水出焉，东南流分为二水，其一水，枝流东出，迳广柔县，东流注于江，其一水，南迳旄牛道，至大莋，与若水合，自下亦通谓之为绳水矣。莋，夷也，汶山曰夷，南中曰昆弥，蜀曰邛，汉嘉越巂曰莋，皆夷种也。△又南过越巂邛都县西，直南至会无县，淹水东南流注之。邛都县，汉武帝开邛莋置之。县陷为池，今因名为邛池，南人谓之邛河。河中有蜯巂山，有巂水言越此水以章休盛也。后复反叛，元鼎六年，汉兵自越巂水伐之，以为越巂郡，治邛都县。王莽遣任贵为领戎大尹，守之，更名为集巂也。县故邛都国也。越巂水即绳、若矣，似随水地而更名矣。又有温水，冬夏常热，其源可燅鸡豚。下汤沐洗。能治宿疾。昔李骧败李钊于温水是也。若水又迳会无县，县有骏马河，水出县东高山。山有天马径，厥迹存焉。马日行千里，民家马牧之山下，或产骏驹，言是天马子。河中有贝子，以羊祠之，则可取也。又有孙水焉。水出台高县，即台登县也。孙水一名白沙江。南流迳邛都县，司马相如定西夷，桥孙水，即是水也。又南至会无，入若水。若水又南迳云南郡之遂久县，蜻蛉水入焉。水出蜻蛉县西，东迳其县下，县以氏焉。有石猪圻，长谷中有石猪，子母数千头。长老传言，夷昔牧此，一朝化为石，迄今夷人不敢往牧。贪水出焉。蜻蛉水又东，注于绳水。绳水又迳三绛县西，又迳姑复县北，对三绛县，淹水注之。三绛一曰小会无，故《经》曰：淹至会无注若水。若水又与母血水合。水出益州郡弄栋县东农山母血谷。北流迳三绛县南，北入绳。绳水又东，涂水注之。水出建宁郡之牧靡县南山。县，山并即草以立名。山在县东北乌句山南五百里，山生牧靡，可以解毒。百卉方盛，鸟多误食鸟喙，口中毒，必急飞往牧靡山，喙牧靡以解毒也。涂水导源腊谷，西北流至越巂入绳，绳水又迳越巂郡之马湖县谓之马湖江。又左合卑水，水出卑水县，而东流注马湖江也。△又东北至犍为朱提县西。为沪江水。朱提山名也。应劭曰：在县西南，县以氏焉。犍为属国也。在郡南千八百许里。建安二十年，立朱提郡，郡治县故城。郡西南二百里，得所绾堂琅县，西北行上高山，羊肠绳屈八十馀里，或攀木而升，或绳索相牵而上，缘陟者若将阶天。故袁休明《巴蜀志》云：高山嵯峨，岩石磊落，倾侧萦回，下临峭壑，行者扳缘，牵援绳索。三蜀之人，及南中诸郡，以为至险。有沪津，东去县八十里，水广六七百步，深十数丈，多瘴气，鲜有行者。晋明帝太宁元年，李骧等侵越巂，攻台登县，宁州刺史王逊遣将军姚岳击之，战于堂琅，骧军大败，岳追之，至沪水，赴水死者千馀人。逊以岳等不穷追，怒甚，发上冲冠，帢裂而卒。按永昌郡有兰仓水，出西南博南县，汉明帝永平十二年置。博南，山名也。县以氏之。其水东北流迳博南山，汉武帝时，通博南山道，渡兰仓津，土地绝远，行者苦之，歌曰：汉德广，开不宾，渡博南，越仓津，渡兰仓，为作人！山高四十里。兰仓水出金沙，越人收以为黄金。又有光珠穴，穴出光珠，又有琥珀、珊瑚、黄、白、青珠也。兰仓水又东北迳不韦县与类水合，水出巂唐县，汉武帝置。类水西南流，曲折又北流，东至不韦县，注兰仓水。又东与禁水合。水自永昌县而北迳其郡西，水左右甚饶犀象，山有钩蛇，长七八丈，尾末有岐，蛇在山涧水中，以尾钩岸上人牛食之。此水傍瘴气特恶。气中有物，不见其形，其作月声，中木则折，中人则害，名曰鬼弹。惟十一月、十二月差可渡，正月至十月，迳之无不害人。故郡有罪人，徙之禁旁，不过十日皆死也。禁水又北注沪津水，又东迳不韦县北而东北流，两岸皆高山，数百丈，沪峰最为杰秀，孤高三千馀丈。是山于晋太康中崩，震动郡邑。水之左右，马步之径裁通，而特有瘴气，三月、四月，迳之必死，非此时犹令人闷吐。五月以后，行者差得无害。故诸葛亮表言：五月渡沪，并日而食，臣非不自惜也。顾王业不可偏安于蜀故也。《益州记》曰：沪水源出曲罗巂下三百里，曰沪水。两峰有杀气，署月旧不行，故武侯以夏渡为艰，沪水又下合诸水而总其目焉，故有沪江之名矣。自朱提至僰道有水步道，有黑水，羊官水，至险难。三津之阻，行者苦之，故俗为之语曰：楢溪赤水，盘蛇七曲，盘羊乌栊，气与天通。看都濩泚，住柱呼尹，庲降贾子，左担七里。又有牛叩头、马搏颊坂，其艰险如此也。△又东北至僰道县入于江。若水至僰道县，又谓之马湖江，绳水、沪水、孙水、淹水、大渡水随决入而纳通称，是以诸书录记群水，或言入若，又言注绳，亦或言至僰道入江，正是异水沿注，通为一津，更无别川可以当之。水有孝子石，昔县人有隗叔通者，性至孝，为母汲江膂水，天为出平石，至江膂中，今犹谓之孝子石，可谓至诚发中而休应自天矣。△沫水出广柔徼外，县有石纽乡，禹所生也。今夷人共营之，地方百里，不敢居牧。有罪逃野，捕之者不逼，能藏三年，不为人得，则共原之，言大禹之神所祐之也。△东南过旄牛县北，又东至越巂灵道到，蒙山南。灵道县一名灵关道，汉制：夷狄曰道。县有铜山，又有利慈渚。晋太始九年，黄龙二见于利慈。县令董玄之率吏民观之，以白刺史王濬，濬表上之晋朝，改护龙县也。沫水出岷山西，东流过汉嘉郡，南流冲一高山，山上合下开，水迳其间，山即蒙山也。△东北与青衣水合，《华阳国记》曰：二水于汉嘉青衣县东，合为一川，自下亦谓之为青衣水。沫水又东，迳开刊县，故平乡也，晋初置。沫水又东迳临邛南，而东出于江原县也。△东入于江。昔沫水自蒙山至南安西溷崖，水脉漂疾，破害舟船，历代为患。蜀郡太守李冰发卒，凿平溷崖。河神赑怒，冰乃操刀入水与神斗，遂平溷崖，通正水路，开处即冰所穿也。△延江水出犍为南广县，东至牂柯鄨县，又东屈北流，鄨县故犍为郡治也，县有犍山，晋建兴元年，置平夷郡。县有鄨水，出鄨邑西不狼山，东与温水合。温水一曰煖水，出犍为符县，而南入黚水。黚水亦出符县，南与温水会，──阚骃谓之阚水──俱南入鄨水。鄨水于其县而东注于延水。延水又与汉水合，水出犍为，汉阳道山闟谷，王莽之新通也。东至鄨邑入延江水也。△至巴郡涪陵县注更始水。更始水，即延江枝分之始也。延水北入涪陵水，涪陵水出县东，故巴郡之南鄙，王莽更名巴亭，魏武分巴立为涪陵郡，张堪为县，会公孙述击堪，同心义士选习水者，筏渡堪于小别江，即此水也。其水北至枳县入江，更始水东入巴东之南浦县，其水注引渎口石门，空岫阴深，邃涧闇密，倾崖上合，恒有落势，行旅避瘴，时有迳之，无不危心于其下。又谓之西乡水，亦谓之西乡溪，溪水间关二百许里，方得出山。又通波注远，复二百馀里，东南入迁陵县也。△又东南至武陵酉阳县，入于酉水。《武陵先贤传》曰：潘京世长为郡主簿，太守赵伟甚器之，问京：贵郡何以名武陵？京答曰：鄙郡本名义陵，在辰阳县界，与夷相接，数为所破。光武时移治东山之上，遂尔易号。《传》曰：止戈为武。《诗》云：高平曰陵，于是名焉。酉水北岸有黚阳县。许慎曰：温水南入黚。盖鄨水以下津流沿注之通称也。故县受名焉。西乡溪口在迁陵县故城上五十里，左合酉水，酉水又东际其故城北，又东迳酉阳故县南而东出也。两县相去，水道可四百许里，不得于酉阳合也。酉水东南至沅陵县，入于沅。△存水出犍为存阝马阝县，王莽之孱马阝也。益州大姓雍闿反，结垒于山，系马枊柱，柱生成林，今夷人名曰雍无梁林，口梁，夷言马也。存水自县东南流，迳牧靡县北，又东迳且兰县北而东南出也。△东南至郁林定周县为周水。存水又东。迳牂柯郡之毋敛县北，而东南与毋欢水合，水首受牂柯水，东迳毋敛县为毋欢水，又东注于存水。存水又东迳郁林，定周县为周水，盖水变名也。△又东北至潭中县，注于潭。温水出牂柯夜郎县。县故夜郎侯国也，唐蒙开以为县，王莽名曰同亭矣。温水自县西北流，迳谈藁县，与迷水合。水西出益州郡之铜濑县谈虏山，东迳谈藁县，右注温水。温水又西迳昆泽县南，又迳味县，县故滇国都也。诸葛亮讨平南中，刘禅建兴三年，分益州郡，置建宁郡于此。水侧皆是高山，山水之间，悉是木耳夷居，语言不同，嗜欲亦异，虽曰山居，土差平和而无瘴毒。温水又西南迳滇池城，池在县西北，周三百许里，上源深广，下流浅狭，似如倒流，故曰滇池也。长老传言，池中有神马，家马交之，则生骏驹，日行五百里。晋太元十四年，宁州刺史费统言：晋宁郡滇池县两神马，一白一黑，盘戏河水之上。有滇州，元封二年立益州郡，治滇池，刘禅建宁郡也。温水又西会大泽，与叶榆仆水合。温水又东南，迳牂柯之毋单县。──建兴中，刘禅割属建宁郡。──桥水注之。水上承俞元之南池。县治龙池洲，周四十七里。一名河水，与邪龙分浦，后立河阳郡，治河阳县，县在河源洲上，又有云平县，并在洲中。桥水东流至毋单县，注于温。温水又东南。迳兴古郡之毋棳县东。王莽更名有棳也──与南桥水合。水出县之桥山东流，梁水注之。梁水上承河水于俞元县而东南迳兴古之胜休县，王莽更名胜僰县。梁水又东迳毋棳县，左注桥水。桥水又东，注于温。温水又东南，迳律高县南，刘禅建兴三年，分牂柯置兴古郡，治宛温县。《晋书地道记》治此。温水又东南，迳梁水郡南，温水上合梁水，故自下通得梁水之称，是以刘禅分兴古之盘南，置郡于梁水县也。温水又东南，迳镡封县北，又迳来唯县东，而仆水右出焉。△东至郁林广郁县为郁水。秦桂林郡也。汉武帝元鼎六年，更名郁林郡。王莽以为郁平郡矣。应劭《地理风俗记》曰：《周礼》郁人掌裸器，凡祭醊宾客之裸事，和郁鬯以实樽彝。郁，芳草也。百草之华，煮以合酿黑黍，以降神者也。或说：今郁金香是也。一曰：郁人所贡，因氏郡矣。温水又东迳增食县，有文象水注之，其水导源牂柯句町县。应劭曰：故句町国也。王莽以为从化。文象水、蒙水与卢唯水、来细水、伐水，并自县东，历广郁至增食县，注于郁水也。△又东至领方县，东与斤南水合。县有朱厓水，出临尘县，东北流，驩水注之。水源上承牂柯水，东迳增食县而下注朱厓水。朱厓水又东北迳临尘县，王莽之监尘也。县有斤南水、侵离水，并迳临鹿，东入领方县，流注郁水。△东北入于郁。郁水即夜郎豚水也。汉武帝时，有竹王兴豚水，有一女子，浣于水滨，有三节大竹，流入女子足间，推之不去。闻有声，持归破之，得一男儿。遂雄夷濮，氏竹为姓。所捐破竹，于野成林，今竹王祠竹林是也。王尝从人止大石上，命作羹。从者白无水。王以剑击石出水，今竹王水是也。后唐蒙开牂柯，斩竹王首，夷獠咸怨，以竹王非血气所生，求为立祠。帝封三子为侯，及死，配父庙，今竹王三郎祠，其神也。豚水东北流，迳谈藁县，东迳牂柯郡且兰县，谓之牂柯水。水广数里，县临江上，故且兰侯国也。一名头兰，牂柯郡治也。楚将庄跃溯沅伐夜郎，椓牂柯击船，因名且兰为牂柯矣。汉武帝元鼎六年开。王莽更名同亭。有柱浦关。牂柯亦江中两山名也。左思《吴都赋》云吐浪牂柯者也。元鼎五年，武帝伐南越，发夜郎精兵，下牂柯江，同会番禺是也。牂柯水又东南迳毋敛县西，毋敛水出焉。又东，驩水出焉。又迳郁林广郁县为郁水。又东北迳领方县北，又东迳布山县北，郁林郡治也。吴陆绩曰：从今以后六十年，车同轨，书同文。至太康元年，晋果平吴。又迳中留县南，与温水合，又东入阿林县，潭水注之。水出武陵郡镡成县玉山，东流迳郁林郡潭中县，周水自西南来注之。潭水又东南流，与刚水合。水西出牂柯毋敛县，王葬之有敛也，东至潭中入潭。潭水又迳中留县东，阿林县西，右入郁水。《地理志》曰：桥水东至中留入潭。又云：领方县而有桥水。余诊其川流，更无殊津，正是桥、温乱流，故兼通称。作者咸言至中留入潭，潭水又得郁之兼称，而字当为南，南桥水也，盖书字误矣。郁水右则留水注之，水南出布山县下，迳中留入郁。潭水东迳阿林县，又东迳猛陵县，泿水注之。又东迳苍梧广信县，漓水注之，郁水又东，封水注之。水出临贺郡冯乘县西，谢沭县东界，牛屯山。亦谓之临水，东南流迳萌渚峤西，又东南左合峤水。庾仲初云：水出萌渚峤南流入于临。临水又迳临贺县东，又南至郡，左会贺水，水出东北兴安县西北罗山东南流迳兴安县西。盛弘之《荆州记》云：兴安县水边有平石，上有石履，言越王渡溪，脱履于此。贺水又西南流，至临贺郡东，右注临水。郡对二水之交会，故郡、县取名焉。临水又西南流，迳郡南，又西南迳封阳县东，为封溪水。故《地理志》曰：县在封水之阳。又西南流入广信县，南流注于郁水，谓之封溪水口者也。郁水又东迳高要县，牢水注之。水南出交州合浦郡，治合浦县，汉武帝元鼎六年平越所置也。王莽更名曰桓合，县曰桓亭。孙权黄武七年，改曰珠官郡。郡不产谷，多采珠宝，前政烦苛，珠徙交趾。会稽孟伯周为守，有惠化，去珠复还。郡统临允县，王莽之大允也。牢水自县北流迳高要县，入于郁水。郁水南迳广州南海郡西，浪水出焉。又南，右纳西随三水，又南迳四会浦水，上承日南郡卢容县西古郎究，浦，内漕口，马援所漕。水东南屈曲通郎湖，湖水承金郎究，究水，北流，左会卢容寿泠二水。卢容水出西南区粟城南高山。山南长岭连接天障岭西。卢容水氵奏隐山绕西卫北，而东迳区粟城北，又东，右与寿泠水合，水出寿泠县界。魏正始九年，林邑进侵至寿泠县，以为疆界，即此县也。区粟城南长岭东，寿泠县以水氵奏，故水得其名。隐山绕东迳区粟故城南。考古《志》并无区粟之名。应劭《地理风俗记》曰：日南故秦象郡，汉武帝元鼎六年开日南郡，治西捲县。《林邑记》曰：城去林邑步道四百馀里。《交州外域记》曰：从日南郡南去，到林邑国，四百馀里。准迳相符，然则城故西捲县也。《地理志》曰：水入海，有竹可为杖。王莽更之曰日南亭。《林邑记》曰：其城治二水之间，三方际山，南北瞰水。东西涧浦，流凑城下。城西折十角，周围六里，一百七十步，东西度六百五十步，砖城二丈，上起砖墙一丈，开方隟孔。塼上倚板，板上五重层阁，阁上架屋，屋上架楼，楼高者七八丈，下者五六丈。城开十三门，凡殿南向，屋宇二千一百馀间。市居周绕，岨峭地险。故林邑兵器战具，悉在区粟。多城垒，自林邑王范胡达始。秦馀徙民，染同夷化，日南旧风，变易俱尽，巢栖树宿，负郭接山，榛棘蒲薄，腾林拂云，幽烟冥缅，非生人所安。区粟建八尺表，日影度南八寸，自此影以南，在日之南，故以名郡。望北辰星，落在天际，日在北，故开北户以向日，此其大较也。范泰《古今善言》曰：日南张重，举计入洛。正旦大会。明帝问：日南郡北向视日邪？重曰：今郡有云中、金城者，不必皆有其实。日亦俱出于东耳。至于风气暄暖，日影仰当，官民居止随情，面向东西南北，回背无定。人性凶悍，果于战斗，便山习水，不闲平地。古人云：五岭者，天地以隔内外，况绵途于海表，顾九岭而弥邈，非复行路之迳岨，信幽荒之冥域者矣。寿泠水自城南，东与卢容水合，东注郎究究水，所积下潭为湖，谓之狼湖浦口。有秦时象郡，墟域犹存。自湖南望，外通寿泠，从郎湖入四会浦。元嘉二十年，以林邑顽凶，历代难化，恃远负众，慢威背德。北宝既臻，南金阙贡，乃命偏将，与龙骧将军交州刺史檀和之，陈兵日南，修文服远。二十三年，扬旌从四会浦口，入郎湖。军次区粟，进逼围城，以飞梯云桥，悬楼登垒。钲鼓大作，虎士电怒，风烈火扬，城摧众陷，斩区粟王范扶龙首，十五以上，坑截无赦，楼阁雨血，填尸成观。自四会南入，得卢容浦口。晋太康三年，省日南郡属国都尉，以其所统卢容县，置日南郡，及象林县之故治。《晋书地道记》曰：郡去卢容浦口二百里，故秦象郡，象林县治也。永和五年，征西桓温遣督护滕畯，率交、广兵伐范文于旧日南之卢容县，为文所败，即是处也。退次九真，更治兵，文被创死，子佛代立。七年，畯与交州刺史杨平，复进军寿泠浦，入顿郎湖，讨佛于日南故治。佛蚁聚连垒五十馀里，畯平破之。佛逃窜川薮，遣大帅面缚请罪军门。遣武士陈延劳佛，与盟而还。康泰《扶南记》曰：从林邑至日南卢容浦口，可二百馀里。从口南发。往扶南诸国，常从此口出也。故《林邑记》曰：尽纮沧之徼远，极流服之无外，地滨沧海，众国津迳。郁水南通寿泠，即一浦也。浦上承交趾郡南都官塞浦。《林邑记》曰：浦通铜鼓外，越安定黄冈心口，盖藉度铜鼓即越骆也。有铜鼓，因得其名。马援取其鼓以铸铜马。至凿口，马援所凿，内通九真、浦阳。《晋书地道记》九德郡有浦阳县。《交州记》曰：凿南塘者，九真路之所经也。去州五百里。建武十九年，马援所开。《林邑记》曰：外越纪粟望都。纪粟出浦阳，渡便州至典由，渡故县至咸驩。咸驩属九具。咸驩已南，獐麂满冈，鸣咆命畴，警啸聒野。孔雀飞翔，蔽日笼山。渡治口，至九德。按《晋书地道记》有九德县，《交州外域记》曰：九德县属九真郡，在郡之南，与日南接。蛮卢举居其地，死，子宝纲代，孙党服从吴化，定为九德郡，又为隶之。《林邑记》曰：九德，九夷所极，故以名郡。郡名所置，周越裳氏之夷国。《周礼》九夷，远极越裳。白雉象牙，重九译而来。自九德通。类口，水源从西北远荒，迳宁州界来也。九德浦内迳越裳究、九德究、南陵究。按《晋书地道记》九德郡有南陵县，晋置也。笠芝《扶南记》山溪濑中谓之究。《地理志》曰：郡有小水五十二，并行大川，皆究之谓也。《林邑记》曰：义熙九年，交趾太守杜慧期造九真水口，与林邑王范胡达战，擒斩胡达二子，虏获百馀人，胡达遁。五月，慧期自九真水历都粟浦，复袭九真。长围跨山，重栅断浦，驱象前锋，接刃城下，连日交战，杀伤乃退。《地理志》曰：九真郡，汉武帝元鼎六年开，治胥浦县。王莽更之曰驩成也。《晋书地道记》曰：九真郡有松原县。《林邑记》曰：松原以西，鸟兽驯良，不知畏弓。寡妇孤居，散发至老。南移之岭，<山卒>不踰仞。仓庚怀春于其北，翡翠熙景乎其南，虽嘤讙接响，城隔殊非，独步难游，俗姓涂分故也。自南陵究出于南界蛮，进得横山。永和三年，范文侵交州，于横山分界，度比景庙，由门浦至古战湾，吴赤乌十一年，魏正始九年，交州与林邑于湾大战，初失区粟也。渡卢容县，日南郡之属县也。自卢容县至无变，越烽火，至比景县，日中，头上影当身下，与影为比。如淳曰：故以比影名县。阚骃曰：比读阴庇之庇，影在己下，言为身所庇也。《林邑记》曰：渡比景至朱吾，朱吾县浦，今之封界。朱吾以南，有文狼人，野居无室宅，依树止宿，鱼食生肉，采香为业，与人交市，若上皇之民矣。县南有文狼究，下流迳通。《晋书地道记》曰：朱吾县属日南郡，去郡二百里。此县民，汉时不堪二千石长吏调求，引屈都乾为国。《林邑记》曰：屈都，夷也。朱吾浦内通地劳湖，无劳究水通寿泠浦。元嘉元年，交州刺史阮弥之征林邑，杨迈出婚，不在。奋威将军阮谦之领七千人，先袭区粟，以过四会，未入寿泠，三日三夜，无顿上处。凝海直岸，遇风大败。杨迈携婚都部伍三百许船，来相救援。谦之遭风。馀数船舰，夜于寿泠浦里相遇，闇中大战，谦之手射杨迈柁工，船败纵横。昆仓单舸，接得杨迈，谦之以风溺之馀，制胜理难，自此还渡寿泠，至温公浦。升平三年，温放之征范佛于湾分界阴扬圻，入新罗湾，至焉下，一名阿贲浦，入彭龙湾，隐避风波，即林邑之海渚。元嘉二十三年，交州刺史檀和之破区粟已，飞旍盖海，将指典冲，于彭龙湾上鬼塔，与林邑大战，还渡典冲。林邑入浦，令军不进，持重故也。浦西即林邑都也，治典冲，去海岸四十里。处荒流之徼表，国越裳之疆南，秦、汉象郡之象林县也。东滨沧海，西际徐狼，南接扶南，北连九德，后去象林，复林邑之号。建国起自汉末。初平之乱，人怀异心，象林功曹姓区，有子名连，攻其县，杀令，自号为王。值世乱离，林邑遂立，后乃袭代，传位子孙。三国鼎争，未有所附。吴有交土，与之邻接，进侵寿泠，以为疆界。自区连以后，国无文史，失其纂代，世数难详，宗胤灭绝，无复种裔。外孙范熊代立，人情乐推。后熊死，子逸立。有范文，日南西捲县夷帅范稚奴也。文为奴时，山涧牧牛，于涧水中，得两鳢鱼，隐藏挟归，规欲私食。郎知检求，文大惭惧，起托云：将砺石还，非为鱼也。郎至鱼所，见是两石，信之而去。文始异之。石有铁，文入山中，就石冶铁，锻作两刀。举刀向鄣，因祝曰：鳢鱼变化，冶石成刀，斫石鄣破者，是有神灵，文当治此，为国君王。斫不入者，是刀无神灵。进斫石鄣，如龙渊、干将之斩芦藁。由是人情渐附。今斫石尚在，鱼刀犹存，传国子孙，如斩蛇之剑也。稚尝使文远行商贾，北到上国，多所闻见，以晋愍帝建兴中，南至林邑，教王范逸，制造城池，缮治戎甲，经始廓略。王爱信之，使为将帅，能得众心，文讠毚王诸子，或徙或奔，王乃独立。成帝咸和六年死。无胤嗣。文迎王子于外国，海行取水，置毒椰子中。饮而杀之，遂胁国人，自立为王。取前王妻妾，置高楼上，有从己者，取而纳之，不从己者，绝其饮食而死。《江东旧事》云：范文，本扬州人，少被掠为奴，卖堕交州。年十五六，遇罪当得杖，畏怖，因逃，随林邑贾人渡海远去，没入于王，大被幸爱。经十馀年，王死，文害王二子，诈杀侯将，自立为王，威加诸国。或夷椎蛮语，口食鼻饮，或雕面镂身，狼<月荒>裸种，汉魏流赭，咸为其用。建元二年，攻日南、九德、九真，百姓奔迸，千里无烟，乃还林邑。林邑西去广州二千五百里，城西南角高山长岭，连接天鄣岭，北接涧。大源淮水出郍郍远界，三重长洲，隐山绕西卫北回东，其岭南开涧，小源淮水出松根界，上山壑流，隐山绕南曲街回，东合淮流，以注典冲。其城西南际山，东北瞰水，重渐流浦，周绕城下。东南渐外，因傍薄城，东西横长，南北纵狭，北边西端，回折曲入。城周围八里一百步，塼城二丈上起塼墙一丈，开方隟孔，塼上倚板，板上层阁，阁上架屋，屋上构楼。高者六七丈，下者四五丈。飞观鸱尾，迎风指云，缘山瞰水，骞翥嵬崿。但制造壮，拙稽古。夷俗城开四门，东为前门，当两淮渚滨，于曲路有古碑，夷书《铭》赞前王胡达之德。西门当两重渐，北回上山，山西即淮流也。南门度两重渐，对温公垒。升平二年，交州刺史温放之，杀交趾太守杜宝别驾阮朗，遂征林邑，水陆累战，佛保城自守，重求请服，听之。今林邑东城南五里，有温公二垒，是也。北门滨淮，路断不通。城内小城，周围三百二十步，合堂瓦殿，南壁不开，两头长屋，脊出南北。南拟背曰西区城，内石山顺淮面阳，开东向殿，飞檐鸱尾，青璅丹墀，榱题桷椽，多诸古法。阁殿上柱，高城丈馀五，牛屎为泥。墙壁青光回度，曲掖绮牖，紫窗椒房，嫔媵无别，宫观，路寝，永巷，共在殿上，临踞东轩，迳与下语。子弟臣侍，皆不得上。屋有五十馀丘，连甍接栋，檐宇相承。神祠鬼塔，小大八庙，层台重榭，状似佛刹。郭无市里，邑寡人居，海岸萧条，非生民所处，而首渠以永安，养国十世，岂久存哉？元嘉中，檀和之征林邑，其王杨迈，举国夜奔窜山薮。据其城邑，收宝巨亿。军还之后，杨迈归国，家国荒殄，时人靡存，踌蹰崩擗，愤绝复苏，即以元嘉二十三年死。初、杨迈母怀身，梦人铺杨迈金席，与其儿落席上，金色光起，昭晣艳曜。华俗谓上金为紫磨金，夷俗谓上金为杨迈金。父胡达死，袭王位，能得人情，自以灵梦，为国祥庆。其太子初名咄，杨迈死咄年十九，代立，慕先君之德，复改石杨迈。昭穆二世，父子共名，知林邑之将亡矣。其城隍渐之外，林棘荒蔓，榛梗冥郁，藤盘筀秀，参错际天。其中香桂成林，气清烟澄。桂父，县人也，栖居此林，服桂得道。时禽异羽，翔集间关，兼比翼鸟，不比不飞，鸟名归飞，鸣声自呼，此蛮乡之思孔悲，桑梓之敬成俗也。豫章俞益期，性气刚直，不下曲俗，容身无所，远适在南，《与韩康伯书》曰：惟槟榔树，最南游之可观，但性不耐霜，不得北植，不遇长者之目，令人恨深。尝对飞鸟恋土，增思寄意。谓此鸟其背青，其腹赤，丹心外露，鸣情未达，终日归飞，飞不十千，路馀万里，何由归哉！九真太守任延，始教耕犁，俗化交土，风行象林，知耕以来，六百馀年，火耨耕艺，法与华同。名白田，种白谷。七月火作，十月登熟，名赤田，种赤谷。十二月作，四月登熟，所谓两熟之稻也。至于草甲萌芽，谷月代种，橦稑早晚，无月不秀，耕耘功重，收获利轻，熟速故也。米不外散，恒为丰国。桑蚕年八熟茧。《三都赋》所谓八蚕之绵者矣。其崖小水幂历，常吐顿飞溜，或雪霏沙涨，清寒无底，分溪别壑，津济相通。其水自城东北角流，水上悬起高桥，渡淮北岸，即彭龙区粟之通逵也。檀和之东桥大战，杨迈被创落象，即是处也。其水又东南流迳船官口，船官川源徐狼，外夷皆裸身，男以竹筒掩体，女以树叶蔽形，外名狼<月荒>，所谓裸国者也。虽习俗裸袒，犹耻无蔽，惟依暝夜，与人交市闇中，嗅金便知好恶。明朝晓看，皆如其言。自此外行，得至扶南。按竺芝《扶南记》曰，扶南去林邑四千里，水步道通。檀和之令军入邑浦，据船官口城六里者也。自船官下注大浦之东湖，大水连行，潮上西流，潮水日夜长七八尺，从此以西，朔望并潮，一上七日，水长丈六七。七日之后，日夜分为再潮，水长一二尺。春夏秋冬，厉然一定，高下定度，水无盈缩，是为海运，亦曰象水也，又兼象浦之《晋·功臣表》所谓金潾清迳，象渚澄源者也。其川浦渚，有水虫弥微，攒木食船，数十日坏。源潭湛濑，有鲜鱼，色黑，身五丈，头如马首，伺人入水，便来为害。《山海经》曰：离耳国、雕题国皆在郁水南。《林邑记》曰：汉置九郡，儋耳预焉。民好徒跣，耳广垂以为饰，虽男女亵露，不以为羞。署亵薄日，自使人黑，积习成常，以黑为美。《离骚》所谓玄国矣。然则儋耳即离耳也。王氏《交广春秋》曰：朱崖、儋耳二郡，与交州俱开，皆汉武帝所置，在大海中，南极之外，对合浦徐闻县，清朗无风之日，遥望朱崖州如囷廪大。从徐闻对渡，北风举帆，一日一夜而至。周回二千馀里，径度八百里。人民可十万馀家，皆殊种异类，被发雕身，而女多姣好，白晳，长发美鬓。犬羊相聚，不服德教。儋耳先废，朱崖数叛，元帝以贾捐之议罢郡。杨氏《南裔异物志》曰：儋耳、朱崖俱在海中。分为东蕃，故《山海经》曰：在郁水南也。郁水又南，自寿冷县注于海。昔马文渊积石为塘，达于象浦，建金标为南极之界。俞益期《笺》曰：马文渊立两铜柱于林邑岸北，有遗兵十馀家不反，居寿泠岸南，而对铜柱。悉姓马，自婚姻，今有二百户。交州以其流寓，号曰马流。言语馀食，尚与华同。山川移易，铜柱今复在海中，正赖此民以识故处也。《林邑记》曰：建武十九年，马援树两铜柱于象林南界，与西屠国分汉之南疆也。土人以其流寓，号曰马流，世称汉子孙也。《山海经》曰：郁水出象郡而西南注南海，入项陵东南者也。应劭曰：郁水出广信，东入海，言始则可，终则非矣。<hr>
