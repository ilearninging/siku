<h4>《史部·水经注·卷三十七》<b class="x">作者：郦道元</b></h4>
<br>○淹水叶榆河夷水油水澧水沅水泿水<br>△淹水出越巂遂久县徼外。<br>吕忱曰：淹水，一曰复水也。<br>△东南至晴蛉县。<br>县有禺同山，其山神有金马、碧鸡、光景悠忽，民多见之。汉宣帝遣谏大夫<br>王襃祭之，欲致其鸡、马、襃道病而卒，是不果焉。王襃《碧鸡颂》曰：敬移金<br>精神马缥碧之鸡。故左太冲《蜀都赋》曰：金马骋光而绝影，碧鸡悠忽而耀仪。<br>△又东过姑复县南，东入于若水。<br>淹水迳县之临池泽，而东北迳云南县西，东北注若水也。<br>△益州叶榆河，出其县北界。屈从县东北流，<br>县故滇池叶榆之国也。汉武帝元封二年，使唐蒙开之，以为益州郡。郡有叶<br>榆县，县西北八十里，有吊鸟山，众鸟千百为群，共会鸣呼啁哳，每岁七八月至，<br>十六七日则止。一岁六至，雉雀来吊，夜燃火伺取之。其无嗉不食，似特悲者，<br>以为义鸟，则不取也。俗言凤凰死于此山，故众鸟来吊，因名吊鸟。县之东有叶<br>榆泽，叶榆水所钟而为此川薮也。<br>△过不韦县。<br>县故九隆哀牢之国也。有牢山，其先有妇人，名沙壹，居于牢山。捕鱼水中，<br>触沈木，若有感，因怀孕，产十子。后沈木化为龙出水，九子惊走。小子不能去，<br>背龙而坐，龙因舐之。其母鸟语，谓背为九，谓坐为隆，因名为九隆。及长，诸<br>兄遂相共推九隆为王。后牢山下有一夫一妇，生十女，九隆皆以为妻，遂因孳育，<br>皆画身像龙文，衣皆著尾。九隆死，世世不与中国通。汉武二十三年，王遣兵乘<br>箄船南下，攻汉鹿茤民。鹿茤民弱小，将为所擒，于是天大震雷疾雨，<br>南风漂起，水为逆流，波涌二百馀里，箄船沈没，溺死数千人。后数年，复遣六<br>王，将万许人攻鹿茤。鹿茤王与战，杀六王，哀牢耆老共埋之。其夜，<br>虎掘而食之。明旦，但见骸骨，惊怖引去。乃惧，谓其耆老小王曰：哀牢犯徼，<br>自古有之。今此攻鹿茤，辄被天诛。中国有受命之王乎？何天祜之明也。即<br>遣使诣越隽奉献。求乞内附，长保塞徼。汉明帝永平十二年，置为永昌郡。郡治<br>不韦县，盖秦始皇徙吕不韦子孙于此，故以不韦名县。北去叶榆六百馀里，榆水<br>不迳其县，自不韦北注者，卢仓、禁水耳。榆水自县南，迳遂久县东，又迳姑复<br>县西，与淹水合。又东南迳永昌邪龙县，县以建兴三年，刘禅分隶云南，于不违<br>县为东北。<br>△东南出益州界。<br>叶榆水自邪龙县东南，迳秦臧县，南与濮水同注滇池泽于连然双柏县也。榆<br>水自泽，又东北迳滇池县南，又东迳同并县南，又东迳漏江县，伏流山下，复出<br>蝮口，谓之漏江。左思《蜀都赋》曰：漏江洑流溃其阿，汨若汤谷之杨涛，沛若<br>蒙氾之涌波。诸葛亮之平南中也，战于是水之南。榆水又迳贲古县北，东与盘江<br>合。盘水出律高县东南盘町山东迳梁水郡北，贲古县南，水广百馀步，深处十丈，<br>甚有瘴气。朱裒之反，李恢追至盘江者也。建武十九年，伏波将军马援上言：从<br>{米尼}泠同贲古，击益州。臣所将骆越万馀人，便习战斗者二千兵以上，弦毒矢<br>利，以数发，矢注如雨，所中辄死。愚以行兵，此道最便。盖承藉水利，用为神<br>捷也。盘水又东迳汉兴县。山溪之中，多生邛竹，桄榔树，树出面，而夷人资以<br>自给。故《蜀都赋》曰：邛竹缘岭；又曰：有桄榔。盘水北入榆水，诸葛亮入南，<br>战于盘东是也。<br>△入牂柯郡西随县北为西随水。又东出进桑关。<br>进桑县牂柯之南部都尉治也。水上有关，故曰进桑关也。故马援言从{米尼}，<br>泠水道出进桑王国至益州贵古县，转输通利，盖兵车资运所由矣。自西随至交阯，<br>崇山接险，水路三千里。<br>榆水又东南，绝温水，而东南注于交阯。<br>△过交阯{米尼}泠县北，分为五水，络交阯郡中，至东界复合为三水，东入<br>海。<br>《尚书·大传》曰：尧南抚交阯，于《禹贡》荆州之南垂，幽荒之外，故越<br>也。《周礼》南八蛮，雕题，交阯有不粒食者焉。《春秋》不见于传不通于华夏，<br>在海岛，人民鸟语。秦始皇开越岭南，立苍梧南海、交阯、象郡。汉武帝元鼎二<br>年，始并百越，启七郡，于是乃置交阯刺史以督领之，初治广信，所以独不称州。<br>时又建朔方，明已始开北垂，遂辟交阯于南，为子孙基阯也。{米尼}泠县，汉武<br>帝元鼎六年开，都尉治。《交州外域记》曰：越王令二使者典主交阯、九真二郡<br>民，后汉遣伏波将军路博德讨越王。路将军到合浦，越王令二使者赍牛百头，酒<br>千锺，及二郡民户口簿，诣路将军。乃拜二使者为交阯、九真太守。诸雒将主民<br>如故。交阯郡及州本治于此也，州名为交州。后朱<imgheight=32width=32border=0src=/bzk/QI54.bmp>雒将子名诗索，{米尼}<br>泠雒将女名征侧为妻，侧为人有胆勇将诗起贼，攻破州郡，服诸雒将，皆属徵侧<br>为王，治{米尼}泠县，得交阯、九真二郡民二岁调赋。后汉遣伏波将军马援将兵<br>讨侧，诗走入金溪究，三岁乃得。尔时西蜀并遣兵共讨侧等，悉定郡县为令长也。<br>山多大蛇，名曰髯蛇，长十丈，围七八尺，常在树上伺鹿兽。鹿兽过，便低头绕<br>之，有顷，鹿死，先濡令泾讫，便吞，头角骨皆钻皮出。山夷始见蛇不动时，便<br>以大竹签签蛇头至尾，杀而食之，以为珍异。故杨氏《南裔异物志》曰：髯惟大<br>蛇，既洪且长。采色駮牵，其文锦章。食豕吞鹿，腴成养创。宾享嘉宴，是豆是<br>觞。言其养创之时，肪腴甚肥，搏之，以妇人衣投之，则蟠而不起走，便可得也。<br>北二水：左水东北迳望海县南，建武十九年，马援征徵侧置，又东迳龙渊县北，<br>又东合南水。水自{米尼}泠县东，迳封溪县北。《交州外域记》曰：交阯昔未有<br>郡县之时，土地有雒田。其田从潮水上下，民垦食其田，因名为雒民。设雒王、<br>雒侯，主诸郡县。县多为雒将，雒将铜印青绶。后蜀王子将兵三万，来讨雒王、<br>雒侯，服诸雒将，蜀王子因称为安阳王。后南越王尉佗举众攻安阳王。安阳王有<br>神人，名皋通，下辅佐，为安阳王治神弩一张，一发杀三百人。南越王知不可战，<br>卻军住武宁县。按《晋太康记》县属交趾。越遣太子名始，降服安阳王，称臣事<br>之。安阳王不知通神人，遇之无道，通便去，语王曰：能持此弩王天下，不能持<br>此弩者亡天下。通去，安阳王有女名曰眉珠，见始端正，珠与始交通。始问珠，<br>令取父弩视之。始见弩，便盗以锯截弩讫，便逃归报越王。南越进兵攻之，安阳<br>王发弩，弩折，遂败。安阳王下船，迳出于海。今平道县后王宫城见有故处。<br>《晋太康地记》县属交阯。越遂服诸雒将。马援以西南治远，路迳千里，分置斯<br>县。治城郭，穿渠，通道溉灌，以利其民。县有猩猩兽，形若黄狗，又状貆<豸屯>。<br>人面，头颜端正，善与人言，音声郦妙，如妇人好女。对语交言，闻之无不酸楚。<br>其肉甘美，可以断谷，穷年不厌。又东迳浪泊，马援以其地高，自西里进屯此。<br>又东迳龙渊县故城南，又东左合北水。建安二十三年，立州之始，蛟龙蟠编于南、<br>北二津，故改龙渊，以龙编为名也。卢循之寇交州也，交州刺史杜惠度，率水步<br>军，晨出南津，以火箭攻之，烧其船舰，一时溃散，循亦中矢赴水而死。于是斩<br>之，传首京师。惠度以斩循动，封龙编侯。刘欣期《交州记》曰：龙编县功曹左<br>飞，曾化为虎，数月，还作吏。既言其化，亦化无不在，牛哀易虎，不识厥兄，<br>当其革状，安知其讹变哉？其水又东迳曲易县，东流注于泿郁。《经》言于<br>郡东界，复合为三水，此其一也。其次一水东迳封溪县南，又西南迳西于县南，<br>又东迳羸<阝娄>县北，又东迳北带县南，又不迳稽徐县，泾水注之。水出龙编县高<br>山，东南流入稽徐县，注于中水。中水又东迳羸<阝娄>县南，《交州外域记》曰：<br>县本交趾郡治也。《林邑记》曰：自交阯南行，都官塞浦出焉。其水自县东迳安<br>定县，北带长江，江中有越王所铸铜船，潮水退时，人有见之者。其水又东流，<br>隔水有泥黎城，言阿育王所筑也。又东南合南水。南水又东南，迳九德郡北。<br>《交州外域记》曰：交阯郡界有扶严究，在郡之北，隔渡一江，即是水也。江北<br>对交阯朱<imgheight=32width=32border=0src=/bzk/QI54.bmp>县，又东迳浦阳县北，又东迳无功县北。建武十九年九月，马援<br>上言：臣谨与交阯精兵万二千人，与大兵合二万人，船车大小二千艘，自入交趾，<br>于今为盛。十月，援南入九真，至无功县，贼渠降。进入馀发，渠帅朱伯弃郡，<br>亡入深林巨薮。犀象所聚，群牛数千头，时见象数十百为群。援又分兵入无编县，<br>王莽之九真亭。至居风县，帅不降，并斩级数十百，九真乃靖。其水又东迳句漏<br>县，县带江水，江水对安定县，《林邑记》所谓外越安定、纪粟者也。县江中有<br>潜牛，形似水牛，上岸斗，角輭还入江水，角坚复出。又东与北水合，又东注<br>郁，乱流而逝矣。此其三也。平撮通称，同归郁海，故《经》有入海之文矣。<br>○夷水<br>△夷水出巴郡鱼复县江。<br>夷水即佷山清江也，水色清照，十丈分沙石，蜀人见其澄清，因名清江也。<br>昔廪君浮土舟于夷水，据捍关而王巴。是以法孝直有言：鱼复捍关，临江据水，<br>实益州祸福之门。夷水又东迳建平沙渠县，县有巫城，水南岸山道五百里，其水<br>历县东出焉。<br>△东南过佷山县南。<br>夷水自沙渠入县，水流浅狭，裁得通船。东迳难留城南，城即山也。独立峻<br>绝，西面上里馀，得石穴。把火行百许步，得二大石碛，并立穴中，相去一丈，<br>俗名阴阳石。阴石堂湿，阳石常燥。每水旱不调，居民作威仪服饰，往入穴中，<br>旱则鞭阴石，应时雨，多雨则鞭阳石，俄而天晴。相承所说，往往有效，但捉鞭<br>者不寿，人颇恶之，故不为也。东北面又有石室，可容数百人。每乱，民入室避<br>贼，无可攻理，因名难留城也。昔巴蛮有五姓，未有君长，俱事鬼神，乃共掷剑<br>于石穴，约能中者奉以为君。巴氏子务相乃中之。又令各乘土舟，约浮者当以为<br>君，惟务相独浮，因共立之，是为廪君。乃乘土舟，从夷水下，至盐阳。盐水有<br>神女，谓廪君曰：此地广大，鱼盐所出，原留共居。廪君不许，盐神暮辄来宿，<br>旦化为虫，群飞蔽日，天地晦暝。积十馀日，廪君因伺便射杀之，天乃开明。廪<br>君乘土舟，下及夷城。夷城石岸险曲，其水亦曲，廪君望之而叹，山崖为崩。廪<br>君登之。上有平石，方二丈五尺，因立城其傍而居之，四姓臣之。死，精魂化而<br>为白虎，故巴氏以虎饮人血，遂以人祀。盐水即夷水也。又有盐石，即阳石也。<br>盛弘之以是推之，疑即廪君所射盐神处也。将知阴石，是对阳石立名矣。事既鸿<br>古，难为明征。夷水又东迳石室，在层岩之上。石室南向，水出其下，悬崖千仞，<br>自水上径望见。每有陟山岭者，扳木侧足而行，莫知其谁，村人骆都，小时到此<br>室边采蜜，见一仙人，坐石床上，见都，凝瞩不转。都还招村人重往，则不复见。<br>乡人今名为仙人室。袁山松云：都孙息尚存。夷水又东与温泉三水合。大溪南北<br>夹岸，有温泉对注，夏暖冬热，上常有雾气，疡疾百病，浴者多愈。父老传此泉<br>先出盐，于今水有盐气。夷水有盐水之名，此亦其一也。<br>夷水又东迳佷山县故城南，县即山名也。孟康曰：音恒。出药草恒山。今<br>世以银为音也。旧武陵之属县。南一里即清江东注矣。南对长杨溪。溪水西南潜<br>穴，穴在射堂村东六七里，谷中有石穴，清泉濆流，三十许步复入穴，即长杨之<br>源也。水中有神鱼，大者二尺，小者一尺。居民钓鱼，先陈所须多少，拜而请之，<br>拜讫，投钓饵。得鱼过数者，水辄波涌，暴风卒起，树木摧折。水侧生异花，路<br>人欲摘者，皆当先请，不得辄取。水源东北之风井，山回曲有异势，穴口大如盆，<br>袁山松云：夏则风出，冬则风入，春秋分则静。余往观之，其时四月中，去穴数<br>丈，须臾寒栗，言至六月中，尤不可当。往人有冬过者，置笠穴中，风吸之。经<br>日还涉杨溪，得其笠，则知潜通矣。其水重源显发，北流注于夷水。此水清泠，<br>甚于大溪，纵暑伏之辰，尚无能澡其津流也。县北十馀里有神穴，平居无水，时<br>有渴者，诚启请乞，辄得水。或戏求者，水终不出。县东十许里至平乐村，又有<br>石穴，出清泉，中有潜龙，每至大旱，平乐左近村居，辇草秽著穴中。龙怒，须<br>臾水出，荡其草秽，傍侧之田，皆得浇灌。从平乐顺流五六里，东亭村北，山甚<br>高峻，上合下空，空窍东西广二丈许，高起如屋。中有石床，甚整顿，傍生野韭。<br>人往乞者，神许，则风吹别分，随偃而输，不得过越，不偃而输，辄凶。往观者<br>去时特平，暨处自然恭肃矣。<br>△又东过夷道县北。<br>夷水又东迳虎滩，岸石有虎像，故因以名滩也。夷水又东迳釜濑，其石大者<br>如釜，小者如刁斗，形色乱真，惟实中耳。<br>夷水又东北，丹水注之。其源百里，出西南望州山，山形竦峻，峰秀甚高。<br>东北白岩壁立，西南小演通行。登其顶，平可有三畮许，上有故城，城中有水，<br>登城望见一州之境，故名望州山，俗语讹，今名武钟山。山根东有涌泉成溪，下<br>注丹水，天阴欲雨，辄有赤气，故名曰丹水矣。丹水又迳亭下，有石穴甚深，未<br>尝测其远近。穴中蝙蝠，大者如乌，多倒悬，《玄中记》曰：蝙蝠百岁者倒悬，<br>得而服之，使人神仙。穴口有泉，冬温夏冷，秋则入藏，春则出游。民至秋，阑<br>断水口，得鱼，大者长四五尺，骨輭肉美，异于馀鱼。丹水又迳其下，积而为<br>渊。渊有神龙，每旱，村人以{艹网}草投渊上流，鱼则多死。龙怒，当时大雨。<br>丹水又东北流，两岸石上有虎迹甚多，或深或浅，皆悉成就自然，咸非人工。丹<br>水又北注于夷水，水色清澈，与大溪同。夷水又东北迳夷道县北而东注。<br>△东入于江。<br>夷水又迳宜都北，东入大江，有泾渭之比，亦谓之佷山北溪。水所经皆石<br>山，路无土岸。其水虚映，俯视游鱼，如乘空也。浅处多五色石，冬夏激素飞清，<br>傍多茂木空岫，静夜听之，恒有清响。百鸟翔禽，哀鸣相和，巡颓浪者，不觉疲<br>而忘归矣。<br>○油水<br>△油水出武陵孱陵县西界，<br>县有白石山，油水所出，东迳其县西，与洈水合。水出高城县洈山，东<br>迳其县下，东至孱陵县入油水也。<br>△东过其县北。<br>县治故城，王莽更名孱陆也。刘备孙夫人，权妹也，又更脩之。其城背油向<br>泽。<br>△又东北入于江。<br>油水自孱陵县之东北，迳公安县西，又北流注于大江。<br>△澧水出武陵充县西历山，东过其县南。<br>澧水自县东迳临澧、零阳二县故界。水之南岸，白石双立，厥状类人，高各<br>三十丈，周四十丈。古老传言，昔充县尉与零阳尉共论封境，因相伤害，化而为<br>石，东标零阳，西揭充县。充县废省，临澧县即其地，临澧县之故治，临侧澧水，<br>即为县名，晋太康四年置。<br>澧水又东。茹水注之。水出龙茹山，水色清澈，漏石分沙。庄辛说楚襄王所<br>谓饮茹溪之流者也。茹水东注澧水。<br>△又东过零阳县之北。<br>澧水东与温泉水会。水发北山石穴中，长三十丈，冬夏沸涌，常若汤焉。温<br>水南流注于澧水。澧水又东合零溪，水源南出零阳之山，历溪北注澧水。澧水又<br>东，九渡水注之。水南出九渡山，山下有溪，又以九渡为名。山兽咸饮此水，而<br>迳越他津，皆不饮之。九渡水北迳仙人楼下，傍有石形，极方峭，世名之为仙楼。<br>水自下历溪曲折，逶迤倾注。行者间关，每所褰氵斥，山、水之号，盖亦因事生<br>焉。九渡水又北流注于澧水。<br>澧水又东，娄水入焉。水源出巴东界，东迳天门郡娄中县北，又东迳零阳县，<br>注于澧水。<br>澧水又东迳零阳县南，县即零溪以著称矣。澧水又迳渫阳县，左会渫水。水<br>出建平郡，东迳渫阳县南，晋太康中置。渫水又右合黄水，水出零阳县西，北连<br>巫山，溪出雄黄，颇有神异。采之常以冬月祭祀，凿石深数丈，方得佳黄，故溪<br>水取名焉。黄水北流注于渫水。渫水又东注澧水，谓之渫口。澧水又东迳澧阳县<br>南，南临澧水，晋太康四年立，天门郡治也。吴永安六年，武陵郡嵩梁山，高峰<br>孤竦，素壁千寻，望之苕亭，有似香炉。其山洞开玄朗如门，高三百丈，广二百<br>丈，门角上各生一竹，倒垂下拂，谓之天帚。孙休以为嘉祥，分武陵，置天门郡。<br>澧水又东历层步山，高秀特出。山下有峭涧，泉流所发，南流注于澧水。<br>△又东过作唐县北。<br>作唐县，后汉分孱陵县置。澧水入县，左合涔水。水出西北天门郡界，南流<br>迳涔坪屯，屯堨涔水，溉田数千顷。又东南流注于澧水。澧水又东，澹水出焉。<br>澧水又南迳故郡城东，东转迳作唐县南。<br>澧水又东迳安南县南，晋太康元年分孱陵立。澹水注之。水上承澧水于作唐<br>县，东迳其县北，又东注于澧，谓之澹口。王仲宣《赠士孙文始诗》曰：悠悠澹<br>澧者也。<br>澧水又东，与赤沙湖水会，湖水北通江而南注澧，谓之沙口，澧水又东南注<br>于沅水，曰澧口，盖其枝渎耳。《离骚》曰：“沅有芷兮澧有兰。”<br>△又东至长沙下隽县，西北，东入于江。<br>澧水流注于洞庭湖，俗谓之曰澧江口也。<br>△沅水出牂柯且兰县，为旁沟水，又东至镡成县，为沅水。<br>东迳无阳县。无水出故且兰，南流至无阳故县。县对无水，因以氏县。无水<br>又东，南入沅，谓之无口。<br>沅水东迳无阳县，南临运水。水源出东南岸许山，西北迳其县南，流注于熊<br>溪。熊溪南带移山，山本在水北，夕中风雨，旦而山移水南，故山以移为名，盖<br>亦苍梧郁州，东武怪山之类也。熊溪下注沅水。沅水又东迳辰阳县，县有龙溪，<br>水南出于龙峤之山，北流入于沅。<br>沅水又东，滏水注之，水南出扶阳之山，北流会于沅。沅水又东与序溪合，<br>水出义陵郡义陵县鹿阝梁山，西北流迳义陵县，王莽之建平县也，治序溪。其城，<br>刘备之秭归，马良出五溪，绥抚蛮夷，良率诸蛮所筑也。所治序溪，最为沃壤，<br>良田数百顷，特宜稻，修作无废。又西北入于沅。沅水又东，合柱水，水导源柱<br>溪，北流注沅。<br>沅水又东迳辰阳县南，东合辰水。水出县三山谷，东南流，独母水注之。水<br>源南出龙门山，历独母溪北入辰水。辰水又迳其县北，旧治在辰水之阳，故即名<br>焉。《楚辞》所谓夕宿辰阳者也。王莽更名会亭矣。辰水又右会沅水，名之为辰<br>溪口。武陵有五溪，谓雄溪、樠溪、无溪、酉溪、辰溪其一焉。夹溪悉是蛮左<br>所居，故谓此蛮五溪蛮也。沅水又迳沅陵县西，有武溪，源出武山，与酉阳分山。<br>水源石上有盘瓠迹犹存矣。盘瓠者，高辛氏之畜狗也，其毛五色，高辛氏患犬戎<br>之暴，乃募天下有能得犬戎之将吴将军头者，妻以少女。下令之后，盘瓠遂衔吴<br>将军之首于阙下，帝大喜，未知所报。女闻之以为信不可违，请行，乃以配之，<br>盘瓠负女入南山，上石室中。所处险绝，人迹不至。帝悲思之，遣使不得进，经<br>二年，生六男六女。盘瓠死，因自相夫妻。织绩木皮，染以草实，好五色衣，裁<br>制皆有尾。其母白帝，赐以名山。其后滋蔓，号曰蛮夷。今武陵郡夷，即盘瓠之<br>种落也。其狗皮毛，嫡孙世宝录之。武水南流注于沅。沅水又东，施水注之。水<br>南出施山，溪源有阳欺崖，崖色纯素，望同积雪。下有二石室，先有人居处其间。<br>细泉轻流，望川竞注，故不可以言也。施水北流会于沅。<br>沅水又东迳沅陵县北，汉故顷侯吴阳之邑也。王莽改曰沅陆县。北枕沅水。<br>沅水又东迳县故治北，移县治，县之旧城置都尉府。因冈傍阿，势尽川陆，<br>临沅对酉，二川之交会也。酉水导源益州巴郡临江县，故武陵之充县酉源山，东<br>南流，迳黚阳故县南，又东迳迁陵故县界，与西乡溪谷，即延江之枝津，更<br>始之下流，谓之西乡溪口。酉水又东迳迁陵县故城北，王莽更名曰迁陆也。酉水<br>东迳酉阳故县南，县故酉陵也。酉水又东迳沅陵县北，又东南迳潘承明垒西，承<br>明讨五溪蛮，营军所筑也。萁城跨山枕谷，酉水又南注沅水，阚骃谓之受水，其<br>水所决入，名曰酉口。沅水又迳窦应明城侧，应明以元嘉初伐蛮所筑也。沅水又<br>东。溪水南出茗山，山深回险，人兽阻绝、溪水北泻沅川。沅水又东，与诸鱼溪<br>水合，水北出诸鱼山，山与天门郡之澧阳县分岭，溪水南流会于沅。沅水又东，<br>夷水入焉。水南出夷山，北流注沅。夷山东接壶头山，山高一百里，广圆三百里。<br>山下水际，有新息侯马援征武溪蛮停军处，壶头径曲多险，其中纡折千滩。援就<br>壶头，希效早成，道遇瘴毒，终没于此。忠以获谤，信可悲矣！刘澄之曰：沅水<br>自壶头枝分，跨三十三渡，迳交趾龙编县东北，入于海。脉水寻梁，乃非关究，<br>但古人许以传疑，聊书所闻耳。<br>△又东北过临沅县南。<br>临沅县与沅南县分水。沅南县西有夷望山，孤竦中流，浮险四绝，昔有蛮民，<br>避寇居之，故谓之夷望也。南有夷望溪水南出重山，远注沅。沅水又东得关下山<br>东带关溪，泻注沅渎。沅水又东历临沅县西，为明月池，白壁湾。湾状半月，清<br>潭镜澈，上则风籁空传，下则泉响不断。行者莫不拥檝嬉游，徘徊爱玩。沅水<br>又东历三石涧，鼎足均跱，秀若削成，其侧茂行便娟，致可玩也。又东带绿萝<br>山，颓岩临水，悬萝钓渚，渔咏幽谷，浮响若钟。沅水又东迳平山西，南临沅水，<br>寒松上荫，清泉下注，栖托者不能自绝于其侧。沅水又东迳临沅县南，县南临沅<br>水，因以为名，王葬更之曰监沅也。县南有晋徵士汉寿人袭玄之墓。铭，太元中<br>车武子立。县治武陵郡下，本楚之黔中郡矣。秦昭襄王二十七年，使司马错以陇<br>蜀军攻楚，楚割汉北与秦，至三十年，秦又取楚巫黔及江南地，以为黔中郡。汉<br>高祖二年，割黔中故治为武陵郡，王葬更之曰建平也。南对沅南县。后汉建武中<br>所置也。县在沅水之阴，因以沅南为名。县治故城，昔马援讨临乡所筑也。沅水<br>又东历小湾，谓之枉渚。渚东里许，便得枉人山。山西带脩溪一百馀里，茂竹便<br>娟，披溪荫渚，长川迳引，远注于沅。沅水又东入龙阳县，有澹水，出汉寿县西<br>杨山。南流东折，迳其县南。县治索城，即索县之故城也。汉顺帝阳嘉中改从今<br>名。阚骃以为兴水所出，东入沅。而是水又东历诸湖，方南注沅，亦曰渐水也。<br>水所入之处，谓之鼎口。沅水又东历龙阳县之氾洲，洲长二十里，吴丹杨太守李<br>衡植柑于其上。临死，敕其子曰：吾州里有木奴千头，不责衣食，岁绢各匹。太<br>史公曰：江陵千树橘，可当封君。此之谓矣。吴末，衡柑成，岁绢千匹。今洲上<br>犹有陈根馀枿，盖其遗也。沅水又东迳龙阳县北，城侧临沅水，沅水又东合寿溪，<br>内通大溪口有木连理，根各一岸，而凌空交合。其水上承诸湖，下注沅水。<br>△又东至长沙下隽县西北，入于江。<br>沅水下注洞庭湖，方会于江。<br>△泿水出武陵镡城县北界沅水谷。<br>《山海经》曰：祷过之山，泿水出焉，而南流注于海，是也。<br>△南至郁林潭中县，与邻水合。<br>水出无阳县，县故镡成也。晋义熙中，改从今名。俗谓之移溪，溪水南历潭<br>中，注于泿水。<br>△又东至苍梧猛陵县为郁溪，又东至高要县为大水。<br>郁水自郁林之阿林县东迳猛陵县。猛陵县在广信之西南，王莽之猛陆也。<br>泿水于县左合郁溪，乱流迳广信县。《地理志》苍梧郡治，武帝元鼎六年开。<br>王莽之新广郡，县曰广信亭。王氏《交广春秋》曰：元封五年，交州自羸<阝娄>县<br>移治于此。建安十六年，吴遣临淮步骘为交州刺史，将武吏四百人之交州，道路<br>不通。苍梧太守长沙吴巨拥众五千，骘有疑于巨，先使谕巨，巨迎之于零陵，遂<br>得进州。巨既纳骘而后有悔，骘以兵少，恐不存立。巨有都督区景，通略与巨同，<br>士为用。骘恶之，阴使人请巨，巨往告景，勿诣骘。骘请不已。景又往，乃于厅<br>事前中庭俱斩，以首徇众，即此也。郁水又迳高要县。《晋书·地理志》曰：县<br>东去郡五百里，刺史夏避毒，徙县水居也。县有鹄奔亭，广信苏施妻始珠，鬼讼<br>于交州刺史何敞处，事与斄亭女鬼同。王氏《交广春秋》曰：步骘杀吴巨，区景，<br>使严舟船，合兵二万，下取南海。苍梧人衡毅、钱博，宿巨部伍，兴军逆骘于苍<br>梧高要峡口，两军相逢，于是遂交战，毅与众投水死者，千有馀人。<br>△又东至南海番禺县西，分为二；其一，南入于海。<br>郁水分泿南注。<br>△其一，又东过县东南，入于海。<br>泿水东别迳番禺，《山海经》谓之贲禺者也。交州治中合浦姚文式问云：<br>何以名为番禺？答曰：南海郡昔治，在今州城中，与番禺县连接，今入城东南偏，<br>有水坈陵，城倚其上，闻此县人名之为番山。县名番禺，傥谓番山之禺也。<br>《汉书》所谓浮牂柯，下离津，同会番禺，盖乘斯水而入越也。秦并天下，略定<br>扬越，置东南一尉，西北一候，开南海以谪徙民。至二世时，南海尉任嚣召龙川<br>令赵佗曰：闻陈胜作乱，豪杰叛秦，吾欲起兵，阻绝新道，番禺负险，可以为国。<br>会疾绵笃，无人与言，故召公来，告以大谋。嚣卒，佗行南海尉事，则拒关门设<br>守，以法诛秦所置吏，以其堂为守，自立为王。高帝定天下，使陆贾就立佗为南<br>越王，剖符通使。至武帝元鼎五年，遣伏波将军路博德等攻南越，王五世，九十<br>三岁而亡。以其地为南海、苍梧、郁林、合浦、交趾、九真、日南也。建安中，<br>吴遣步骘为交州，骘到南海见土地形势，观尉佗旧治处，负山带海，博敞渺目，<br>高则桑土，下则沃衍，林麓鸟兽，于何不有？海怪鱼鳖，鼋鼍鲜鳄，珍怪异物，<br>千种万类，不可胜记。佗因冈作台，北面朝汉，圆基千步，直峭百丈，顶上三<br>畮，复道回环，逶迤曲折，朔望升拜，名曰朝台。前后刺史、郡守，迁除新至，<br>未尝不乘车升履，于焉逍遥。骘登高远望，睹巨海之浩茫，观原薮之殷阜，乃曰：<br>斯诚海岛膏腴之地，宜为都邑。建安二十二年，迁州番禺，筑立城郭，绥和百越，<br>遂用宁集。交州治中姚文式《问答》云：朝台在州城东北三十里。裴渊《广州记》<br>曰：城北有尉佗墓，墓后有大冈，谓之马鞍冈。秦时占气者言，南方有天子气。<br>始皇发民凿破此冈，地中出血，今凿处犹存。以状取目，故冈受厥称焉。王氏<br>《交广春秋》曰：越王赵佗，生有奉制称藩之节，死有秘奥神密之墓。佗之葬也，<br>因山为坟，其垅茔可谓奢大，葬积珍玩。吴时，遣使发掘其墓，求索棺柩，凿山<br>破石，费日损力，卒无所获。佗虽奢潜，慎终其身，乃令后人，不知其处，有似<br>松、乔迁景，牧坚固无所残矣。邓德明《南康记》曰：昔有卢躭，仕州为治中，<br>少学仙术，善解云飞。每夕，辄凌虚归家，晓则还州。尝于元会至朝，不及朝列，<br>化为白鹄，至阁前，回翔欲下，威仪以石掷之，得一只履，躭惊远就列，内外左<br>右，莫不骇异。时步骘为广州，意甚恶之，便以状列闻，遂至诛灭。《广州记》<br>称吴平，晋滕脩为刺史。脩乡人语脩，鰕须长一赤，脩责以为虚。其人乃至东<br>海，取鰕须，长四赤速送示脩，脩如服谢，厚为遣。其一水南入者，郁川分派，<br>迳四会入海也。其一即川东别，迳番禺城下，《汉书》所谓浮牂柯、下离津，同<br>会番禺盖乘斯水而入于越也。泿水又东迳怀化县入于海。水有<鱼昔>鱼。裴渊<br>《广州记》曰：<鱼昔>鱼长二丈，大数围，皮皆炉物。生子，子小随母觅食，惊则<br>还入母腹。《吴录·地理志》曰：<鱼昔>鱼子朝索食，暮入母腹。《南越志》曰：<br>暮从脐入，旦从口出。腹里两洞肠，贮水以养子。肠容二子，两则四焉。<br>△其馀水又东至龙川县为涅水，屈北入员水。<br>泿水枝津衍注，自番禺东历增城县。《南越志》曰：县多鵕鸃。鵕鸃，山<br>鸡也。光色鲜明五彩眩耀利距善斗世以家鸡斗之，则可擒也。又迳博罗县，西界<br>龙川，左思所谓目龙川而带坰者也。赵佗乘此县而跨据南越矣。<br>△员水又东南一千五百里入南海。<br>东历揭阳县，王莽之南海亭，而注于海也。<br><hr>
