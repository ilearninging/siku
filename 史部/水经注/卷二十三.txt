<h4>《史部·水经注·卷二十三》<b class="x">作者：郦道元</b></h4>
<br>○阴沟水汳水获水<br>△阴沟水出河南阳武县蒗荡渠。<br>阴沟首受大河于卷县，故渎东南迳卷县故城南，又东迳蒙城北。《史记》：<br>秦庄襄王元年，蒙骜击取成皋、荥阳，初置三川郡，疑即骜所筑也，于事未详。<br>故渎东分为二，世谓之阴沟水。京相璠以为出河之济，又非所究。俱东绝济隧，<br>右渎东南迳阳池城北，又东南绝长城，迳安亭北，又东北会左渎。左渎又东绝长<br>城，迳垣雍城南。昔晋文公战胜于楚，周襄王劳之于此。故《春秋》书甲午，至<br>于衡雍，作王宫于践土。《吕氏春秋》曰：尊天子于衡雝者也。《郡国志》曰：<br>卷县有垣雝城。即《史记》所记韩献秦垣雍是也。又东迳开光亭南，又东迳清阳<br>亭南，又东合右渎，又东南迳封丘县，绝济渎，东南至大梁，合蒗荡渠。梁沟既<br>开，蒗荡渠故渎实兼阴沟、浚仪之称，故云出阳武矣。东南迳大梁城北，右屈与<br>梁沟合，俱东南流，同受鸿沟沙水之目。其川流之会，左渎东导者，即汳水也。<br>盖津源之变名矣。故《经》云：阴沟出蒗荡渠也。<br>△东南至沛为濄水。<br>阴沟始乱蒗{艹砀}，终别于沙而濄水出焉。濄水受沙水于扶沟县。许慎<br>又曰：濄水首受淮阳扶沟县蒗{艹砀}渠，不得至沛方为濄水也。《尔雅》曰：<br>濄为洵。郭景纯曰：大水溢为小水也。吕忱曰：洵，濄水也。濄水迳大扶<br>城西城之东北，悉诸袁旧墓，碑宇倾低，羊、虎碎折，惟司徒滂、蜀郡太守腾、<br>博平令光碑字所存惟此，自馀殆不可寻。冫过水又东南迳阳夏县西，又东迳邈城<br>北，城实中而西有璅郭。濄水又东迳大棘城南，故鄢之大棘乡也。《春秋·<br>宣公二年》，宋华元及郑公子归生战于大棘，获华元。《左传》曰：华元杀羊食<br>士，不及其御，将战，羊斟曰：畴昔之羊，子为政。今日之事，我为政。遂御入<br>郑，故见获焉。后其地为楚庄所并。故圈称曰：大棘，楚地，有楚太子建之坟，<br>及伍员钓台，池沼具存。濄水又东迳安平县故城北。《陈留风俗传》曰：大棘<br>乡，故安平县也。士人敦憃，易以统御。濄水又东迳鹿邑城北，世谓之虎乡城，<br>非也。《春秋》之鸣鹿矣。杜预曰：陈国武平西南有鹿邑亭，是也。城南十里，<br>有《晋中散大夫胡均碑》，元康八年立。濄水之北有《汉温令许续碑》。续字<br>嗣公，陈国人也，举贤良，拜议郎，迁温令。延熹中立。濄水又东迳武平县故<br>城北。城之西南七里许，有《汉尚书令虞诩碑》。碑题云：《虞君之碑》，讳诩，<br>字定安，虞仲之后。为朝歌令，武都太守。文字多缺，不复可寻。按范晔《汉书》：<br>诩字升乡，陈国武平人。祖为县狱吏，治存宽恕，尝曰于公为里门，子为丞相，<br>吾虽不及于公，子孙未必不为九卿，故字诩曰升卿，安定盖其幼字也。魏武王初<br>封于此，终以武平华夏矣。濄水又东迳广乡城北。圈称曰：襄邑有蛇丘亭，故<br>广乡矣，改曰广世。后汉顺帝阳嘉四年，封侍中挚填为侯国，即广乡也。濄水<br>又东迳苦县西南，分为二水。枝流东北注于赖城入谷，谓死濄也。濄水又南<br>东屈，迳苦县故城南。《郡国志》曰：春秋之相也。王莽更名之曰赖陵矣。城之<br>四门，列筑驰道，东起赖乡；南自南门，越水直指故台，西面南门，列道径趣广<br>乡道西门驰道。西届武平北门驰道，暨于北台。濄水又东北屈，至赖乡，谷水<br>注之。谷水首受涣水于襄邑县东，东迳承匡城东。《春秋经》书：夏，叔彭生会<br>晋却缺于承匡。《左传》曰：谋诸侯之从楚者。京相璠曰：今陈留襄邑西三十里<br>有故承匡城。谷水又东南迳已吾县故城西，《陈留风俗传》曰：县故宋也，杂以<br>陈、楚之地，故梁国宁陵县之徙种龙乡也。以成哀之世，户至八九千，冠带之徒，<br>求置县矣。永元十一年，陈王削地，以大棘乡、直阳乡，十二年，自鄢隶之，命<br>以嘉名曰已吾，犹有陈、楚之俗焉。谷水又东迳柘县故县东。《地理志》淮阳之<br>属县也。城内有柘令许君《清德颂》，石碎字紊，惟此文见碑。城西南里许有<br>《汉阳翟令许叔台碑》，光和中立。又有《汉故乐成陵令太尉掾许婴碑》，婴字<br>虞卿，司隶校尉之子，建宁元年立。馀碑文字碎灭，不复可观，当似司隶诸碑也。<br>谷水又东迳苦县故城中，水泛则四周隍堑，耗则孤津独逝。谷水又东迳赖乡城南，<br>其城实中，东北隅有台偏高，俗以是台在谷水北，其城又谓之谷阳台，非也。谷<br>水自此东入濄水。濄水又北迳老子庙东。庙前有二碑，在南门外。汉桓帝遣<br>中官管霸祠老子，命陈相边韶撰碑。北有双石阙，甚整顿。石阙南侧，魏文帝黄<br>初三年经谯所勒。阙北东侧有孔子庙，庙前一碑，西面，是陈相鲁国孔畴建和三<br>年立。北则老君庙，庙东院中有九井焉。又北濄水之侧，又有李母庙。庙在老<br>子庙北，庙前有李母冢。冢东有碑，是永兴元年谯令长沙王阜所立。碑云：老子<br>生于曲、濄间。濄水又曲东，迳相县故城南，其城卑小实中。边韶《老子碑》<br>文云：老子，楚相县人也。相县虚荒，今属苦，故城犹存，在赖乡之东。濄水<br>处其阳。疑即此城也。自是无郭以应之。濄水又东，迳谯县故城北。《春秋左<br>传·僖二十三年》，楚成得臣帅师伐陈，遂取谯，城顿而还。是也。王莽之延成<br>亭也。魏立谯郡，沇州治。沙水自南枝分，北迳谯城西，而北注濄。濄水<br>四周城侧，城南有曹嵩冢，冢北有碑，碑北有庙堂，馀基尚存，柱础仍在。庙北<br>有二石阙双峙，高一丈六尺，榱栌及柱，皆雕镂云矩，上罦罳已碎。阙北有圭碑，<br>题云：《汉故中常侍长乐太仆特进费亭侯曹君之碑》，延熹三年立。碑阴又刊诏<br>策，二碑文同。夹碑东西，列对两石马，高八尺五寸，石作粗拙，不匹光武隧道<br>所表象马也。有腾兄冢。冢东有碑题云：《汉故颍川太守曹君墓》。延熹九年卒，<br>而不刊树碑岁月。坟北有其元子炽冢，冢东有碑，题云：《汉故长水校尉曹君之<br>碑》。历太中大夫、司马、长史、待中、迁长水，年三十九卒，熹平六年造。炽<br>弟胤冢。冢东有碑，题云：《汉谒者曹君之碑》，熹平六年立。城东有曹太祖旧<br>宅所在，负郭对廛，侧隍临水。《魏书》曰：太祖作议郎，告疾归乡里，筑室城<br>外，春、夏习读书传，秋冬射猎，以自娱乐。文帝以汉中平四年生于此，上有青<br>云如车盖，终日乃解，即是处也。后文帝以延康元年幸谯，大飨父老，立坛于故<br>宅。坛前树碑，碑题云：《大飨之碑》。碑之东北，濄水南有谯定王司马士会<br>冢。冢前有碑，晋永嘉三年立。碑南二百许步，有两石柱，高丈馀，半下为束竹<br>交文，作制工巧。石榜云：晋故使持节、散骑常侍、都督杨州，江州诸军事、安<br>东大将军、谯定王河内温司马公墓之神道。濄水又东迳朱龟墓北，东南流。冢<br>南枕道有碑，碑题云：《汉故幽州刺史朱君之碑》。龟字伯灵，光和六年卒官，<br>故吏别驾从事史右北平，无终年化中平二年造。碑阴刊故吏姓名，悉蓟、涿及上<br>谷、北平等人。濄水东南迳层邱北，邱阜独秀，巍然介立，故壁垒所在也。<br>濄水又东南，迳城父县故城北，沙水枝分注之。水上承沙水于思善县，世谓之<br>漳水，故有漳头之名也。东北流迳城父县故城西，侧城东北流入于濄。濄水<br>又东迳下城父北。《郡国志》曰：山桑县有下城父聚者也。濄水又屈迳其聚东<br>郎山西，又东南屈，迳郎山南，山东有垂惠聚，世谓之礼城。袁山松《郡国志》<br>曰：山桑县有垂惠聚，即此城也。濄水又东南迳濄阳城北，临侧濄水，魏<br>太和中为南兖州治，以孟表为刺史，后罢州立郡，衿带遏戍。濄水又东南迳龙<br>亢县故城南，汉建武十三年，世祖封傅昌为侯国。故语曰：沛国龙亢至山桑者也。<br>濄水又曲而南流，出石梁，梁石崩褫，夹岸积石，高二丈，水历其间。又东南<br>流迳荆山北，而东流注也。<br>△又东南至下邳淮陵县入于淮。<br>濄水又东，左合北肥水，肥水出山桑县西北泽薮，东南流，左右翼佩，数<br>源异出同归，盖微脉涓注耳。东南流迳山桑邑南，俗谓之北平城。昔文钦之封山<br>桑侯，疑食邑于此。城东南有一碑，碑文悉破无验，惟碑背故吏姓名尚存：熹平<br>元年义士门生沛国萧刘定兴立。北肥水又东迳山桑县故城南，俗谓之都亭城，非<br>也。今城内东侧，犹有山亭桀立，陵阜高峻，非洪台所拟。《十三州志》所谓山<br>生于邑其亭有桑，因以氏县者也。郭城东有《文穆冢碑》，三世二千石，穆郡户<br>曹史，征试博士、太常丞，以明气侯，擢拜侍中、右中郎将，迁九江、彭城、陈<br>留三郡，光和中卒。故吏涿郡太守彭城吕虔等立。北肥水又东，积而为陂，谓之<br>瑕陂。陂水又东南迳瑕城南。《春秋左传·成公十六年》，楚师还及瑕，即此城<br>也。故京相璠曰：瑕，楚地。北肥水又东南迳向县故城南。《地理志》曰：故向<br>国也。《世本》曰：许、州、向、申，姜姓也，炎帝后。京相璠曰：向，沛国县，<br>今并属谯国龙亢也。杜预曰：龙亢县东有向城，汉世祖建武十三年，更封富波侯<br>王霸为侯国，即此城也，俗谓之圆城，非。又东南迳义城南，世谓之楮城，非。<br>又东入于濄，濄水又东注于淮。《经》言下邳淮陵入淮。误矣。<br>△汳水出阴沟于浚仪县北。<br>阴沟即蒗荡渠也。亦言汳受旃然水，又云丹、沁乱流，于武德绝河，南入<br>荥阳合汳，故汳兼丹水之称。河泲水断，汳承水旃然而东，自王贲灌大梁，<br>水出县南，而不迳其北，夏水洪泛则是渎津通，故渠即阴沟也。于大梁北又曰浚<br>水矣。故圈称著《陈留风俗传》曰：浚水迳其北者也。又东，汳水出焉。故<br>《经》云：汳出阴沟于浚仪县北也。汳水东迳仓垣城南，即大梁之仓垣亭也。<br>城临汳水陈留相毕邈治此。征东将军苟晞之西也，邈走归京。晞使司马东莱王<br>赞代据仓垣，断留运漕汳水又东迳陈留县之鉼乡亭北。《陈留风俗传》所谓<br>县有鉼乡亭即斯亭也。汳水又迳小黄县故城南。《神仙传》称灵寿光扶风人，<br>死于江陵胡冈家，冈殡埋之。后百馀日，人有见光于此县，寄书与冈。冈发视之，<br>惟有履存。汳水又东迳鸣雁亭南。《春秋左传·成公十六年》，卫侯伐郑至于<br>鸣雁者也。杜预《释地》云：在雍丘县西北。今俗人尚谓之为白雁亭。汳水又<br>东迳雍丘县故城北，迳阳乐城南。《西征记》曰：城在汳北一里，周五里，雍<br>丘县界。汳水又东，有故渠出焉，南通睢水，谓之董生决，或言，董氏作乱，<br>引水南通睢水，故斯水受名焉。今无水。汳水又东，枝津出焉，俗名之为洛架<br>口。《西征记》曰：洛架，水名也。《续述征记》曰：在董生决下二里。汳水<br>又迳外黄县南，又东迳莠仓城北。《续述征记》曰：莠仓城去大游墓二十里。又<br>东迳大齐城南。《陈留风俗传》曰：外黄会有大齐亭。《陈留风俗传》曰：县有<br>科禀亭，是则科禀亭也。汳水又东，迳小齐城南。汳水又南迳利望亭南。<br>《风俗传》曰：故成安也。《地理志》陈留，县名。汉武帝以封韩延年为侯国。<br>汳水又东，龙门故渎出焉。渎旧通睢水，故《西征记》曰：龙门，水名也。门<br>北有土台，高三丈馀，上方数十步。汳水又东迳济阳考城县故城南，为菑获渠。<br>考城县，周之采邑也，于《春秋》为戴国矣，《左传·隐公十年》秋，宋、卫、<br>蔡伐戴是也。汉高帝十一年封秋彭祖为侯国。《陈留风俗传》曰：秦之谷县也。<br>后遭汉兵起，邑多灾年，故改曰菑县。王莽更名嘉谷。章帝东巡过县，诏曰：陈<br>留菑县其名不善。高祖鄙柏人之邑，世宗休闻喜而显获嘉应亨吉之符，嘉皇灵之<br>故，赐越乃光烈考武王，其改菑县曰考城。是渎盖因县以获名矣。汳水又东迳<br>宁陵县之沙阳亭北，故沙随国矣。《春秋左传·成公十六年》秋，会于沙随，谋<br>伐郑也。杜预《释地》曰：在梁国宁陵县北沙阳亭，是也。世以为堂城，非也。<br>汳水又东迳黄蒿坞北。《续述征记》曰：堂城至黄蒿二十里。汳水又东迳斜<br>城下。《续述征记》曰：黄蒿到斜城五里。《陈留风俗传》曰：考城县有斜亭。<br>汳水又东迳周坞侧，《续述征记》曰：斜城东三里。晋义熙中，刘公遣周超之<br>自彭城缘汳故沟，斩树穿道七百馀里，以开水路，停薄于此，故兹坞流称矣。<br>汳水又东迳葛城北，故葛伯之国也。孟子曰：葛伯不祀。汤问曰：何为不祀？<br>称：无以供祠祭。遗葛伯。葛伯又不祀，汤又问之，曰：无以供犠牲。汤又遗之，<br>又不祀。汤又问之。曰：无以供粢盛。汤使亳众往为之耕，老弱馈食。葛伯又率<br>民夺之，不授者则杀之。汤乃伐焉。葛于六国属魏。魏襄王以封公子无咎，号信<br>陵君，其地葛乡，即是城也，在宁陵县东四十里。汳水又东迳神坈坞，又东<br>迳夏侯长坞。《续述征记》曰：夏侯坞至周坞，各相距五里。汳水又东迳梁国<br>睢阳县故城北，而东历襄乡坞南。《续述征记》曰：西去夏侯坞二十里。东一里<br>即襄乡浮图也，汳水迳其南，汉熹平中某君所立，死因葬之，其弟刻石树碑，<br>以旌厥德。隧前有师子、天鹿，累塼作百达柱八年。荒芜颓毁，彫落略尽矣。<br>△东至梁郡蒙县为获水，馀波南入睢阳城中。<br>汳水又东迳贳城南，俗谓之薄城，非也。阚骃《十三州志》以为贯城也，<br>在蒙县西北。《春秋·僖公二年》，齐侯、宋公、江、黄盟于贯，杜预以为贳也，<br>云：贳、贯字相似。贯在齐，谓贯泽也，是矣。非此也。今于此地，更无他城在<br>蒙西北，惟是邑耳。考文准地，贳邑明矣，非亳可知。汳水又东迳蒙县故城北，<br>俗谓之小蒙城也。《西征记》：城在汳水南十五六里，即庄周之本邑也，为蒙<br>之漆国吏，郭景纯所谓漆园有傲吏者也。悼惠施之没杜门于此邑矣。汳水自县<br>南出，今无复有水，惟睢阳城南侧有小水，南流入于睢。城南二里，有《汉太传<br>掾桥载墓碑》。载字元宾，梁国睢阳人也。睢阳公子，熹平五年立。城东百步有<br>石室，刊云：汉鸿胪桥仁祠，城北五里，有石虎、石柱而无碑志，不知何时建也？<br>汳水又东迳大蒙城北，自古不闻有二蒙，疑即蒙亳也。所谓景薄为北亳矣。椒<br>举云：商汤有景亳之命者也。阚骃曰：汤都也。亳本帝喾之墟，在《禹贡》豫州<br>河、洛之间，今河南偃师城西二十里尸乡亭是也。皇甫谧以为考之事实，学者失<br>之。如孟子之言汤居亳，与葛为邻，是即亳与葛比也。汤地七十里，葛又伯耳，<br>封域有限，而宁陵去偃师八百里，不得童子馈饷而为之耕。今梁国自有二亳，南<br>亳在谷熟，北亳在蒙，非偃师也。古文《仲虺之诰》曰：葛伯仇饷，征自葛始，<br>即孟子之言是也。崔骃曰：汤冢在济阴薄县北。《皇览》曰：薄城北郭东三里，<br>平地有汤冢。冢四方，方各十步，高七尺，上平也。汉哀帝建平元年，大司空史<br>却长乡按行水灾，因行汤冢，在汉属扶风，今征之回渠亭，有汤池征陌，是也。<br>然不经见，难得而详。按《秦宁公本纪》云：二年伐汤，三年与亳战，亳王奔戎，<br>遂灭汤。然则周桓王时自有亳王号汤，为秦所灭，乃西戎之国，葬于征者也，非<br>殷汤矣。刘向言殷汤无葬处为疑。杜预曰：梁国蒙县北有薄伐城，城中有成汤冢，<br>其西有箕子冢今城内有故冢方坟，疑即杜元凯之所谓汤冢者也。而世谓之王子乔<br>冢。冢侧有碑，题云：《仙人王子乔碑》，曰：王子乔者，盖上世之真人，闻其<br>仙不知兴何代也。博问道家，或言颍川，或言产蒙，初建此城，则有斯邱，传承<br>先民，曰王氏墓。暨于永和之元年，冬十二月，当腊之夜，墓上有哭声，其音甚<br>哀。附居者王伯怪之，明则祭而察焉。时天鸿雪，下无人径，有大鸟迹在祭祀处，<br>左右咸以为神。其后有人著大冠，绛单衣，杖竹，立冢前，呼扌采薪孺子伊永昌，<br>曰：我，王子乔也，勿得取吾坟上树也。忽然不见。时令泰山万熹稽故老人之言，<br>感精瑞之应，乃造灵庙，以休厥神。于是好道之俦，自远方集，或纟玄琴以歌太<br>一，或谭思以历丹田，知至德之宅兆，实真人之祖先。延熹八年秋八月，皇帝遣<br>使者奉犠牲致礼，祠濯之敬，肃如也。国相东莱王璋，字伯义以为神圣所兴，必<br>有铭表，乃与长史边乾遂树之玄石，纪颂遗烈。观其碑文，意似非远，既在迳见，<br>不能不书存耳。<br>△推水出汳水于梁郡蒙县北。<br>《汉书·地理志》曰：获水也。《十三州志》曰：首受甾获渠，亦兼丹水之<br>称也。《竹书纪年》曰：宋杀其大夫皇瑗于丹水之上。又曰：宋大水，丹水壅不<br>流。盖汳水之变名也。猚水自蒙东出，水南有《汉故绎幕令匡碑》。匡字公<br>辅，鲁府君之少子也。碑字碎落，不可寻识，竟不知所立岁月也。猚水又东迳<br>长乐固北，己氏县南，东南流迳于蒙泽。《十三州志》曰：蒙泽在县东。《春秋<br>·庄公十二年》，宋万与公争博，杀闵公于斯泽矣。猚水又东，迳虞县故城北，<br>古虞国也。昔夏少康逃奔有虞。为之庖正。虞思于是妻之以二姚者也。王莽之陈<br>定亭也。城东有《汉司徒盛允墓碑》。公子伯世，梁国虞人也。其先奭氏，至汉<br>中页，避孝元皇帝讳，改姓曰盛。世济其美，以迄于公。察孝廉，除郎，累迁司<br>空、司徒，延熹中立。墓中有石庙，庙宇倾颓，基构可寻。猚水又东南迳空桐<br>泽北。泽在虞城东南。《春秋·哀公二十六年》冬，宋景公游于空泽，辛己，卒<br>于连中。大尹兴空泽之士，千甲，奉公自空桐入，如沃宫者矣。猚水又东迳龙<br>谯固，又东合黄水口，水上承黄陂，下注猚水，猚水又东入栎林，世谓之九<br>里柞。猚水又东南迳下邑县故城北，楚考烈王灭鲁，顷公亡，迁下邑。又楚、<br>汉彭城之战，吕后兄周，军于下邑。高祖败，还从周军。子房肇捐地之策，收垓<br>下之师，陆机所谓即谋下邑者也。王莽更名下治矣。猚水又东迳砀县故城北。<br>应劭曰：县有砀山，山在东，出文石。秦立砀郡盖取山之名也。王莽之节砀县也。<br>山有梁孝王墓，其冢，斩山作郭，穿石为藏。行一里到藏中，有数尺水，水有大<br>鲤鱼，黎民谓藏有神，不敢犯之。凡到藏皆洁齐而进，不齐者至藏，辄有兽噬其<br>足，兽难得见，见者云似狗，所未详也。山上有梁孝王祠。猚水又东，谷水注<br>之。水上承砀陂，陂中有香城，城在四水之中，承诸陂散流，为零水、瀤水、<br>清水也，积而成潭，谓之砀水。赵人有琴高者，以善鼓琴，为宋康王舍人，行彭、<br>涓之术，浮游砀郡间，二百馀年，后入砀水中，取龙子，与弟子期曰：皆洁齐待<br>于水旁，设屋祠，果乘赤鲤鱼出，入坐祠中。砀中有千万人观之。留月馀复入水<br>也。陂水东注，谓之谷水，东迳安山北，即<石易>北山也。山有陈胜墓。秦乱，首<br>兵伐秦，弗终厥谋，死葬于砀，谥曰隐王也。谷水又东北注于猚水。猚水又<br>东，历蓝田乡郭，又东迳梁国杼秋县故城南，王莽之予秋也。猚水又东历洪沟<br>东注，水南北各一沟，沟首对猚，世谓之鸿沟非也。《春秋·昭公八年》，秋，<br>蒐于红。杜预曰：沛国萧县西有红亭，即《地理志》之虹县也。景帝三年封楚元<br>王子富为侯国，王莽之所谓贡矣。盖沟名音同，非楚、汉所分也。<br>△东，过萧县南，睢水北流注之。<br>萧县南对山，世谓之萧城南山也。戴延之谓之同孝山，云：取汉阳城侯刘德<br>所居里名目山见。刘澄之云：县南有冒山，未详孰是也。山有箕谷，谷水北流注<br>猚，世谓之西流水，言水上承梧桐陂，陂水西流，因以为名也。余尝迳萧邑城<br>右，惟是水北注猚水，更无别水，疑即《经》所谓睢水也。城东西及南三面，<br>临侧猚水，故沛郡治，县亦同居矣。城南旧有石桥耗处，积石为梁，高二丈，<br>今荒毁殆尽，亦不具谁所造也。县本萧叔国，宋附庸，楚灭之。《春秋·宣公十<br>二年》，楚伐萧，萧溃。申公巫臣曰：师人多寒。王巡三军，抚之士，皆同挟纩。<br>盖思使之然矣。萧女娉齐，为顷公之母。却克所谓萧同叔子也。猚水又东历龙<br>城，不知谁所创筑也。猚水又东迳同孝山北。山阴有楚元王冢，上圆下方，累<br>石为之，高十馀丈，广百许步，经十馀坟，悉结石也。猚水又东，净净沟水注<br>之。水上承梧桐陂西北流，即刘中书澄之所谓白沟水也。又北入于猚，俗名之<br>曰净净沟也。<br>△又东至彭城县北，东入于泗。<br>猚水自净净沟东，迳阿育王寺北，或言楚王英所造，非所详也。盖遵育王<br>之遗法，因以名焉。与安陂水合，水上承安陂馀波，北迳阿育王寺侧，水上有梁，<br>谓之玄注桥。水旁有石墓，宿经开发，石作工奇，殊为壮构，而不知谁冢，疑即<br>澄之所谓凌冢也。水北流注于猚。猚水又东迳弥黎城北。刘澄之《永初记》<br>所谓城之西南有弥黎城者也。猚水于彭城西南，回而北流，迳彭城。城西北旧<br>有楚大夫龚胜宅，即楚老哭胜处也。猚水又东转，迳城北而东注泗。水北三里，<br>有石冢被开，传言楚元王之孙刘向冢，未详是否。城即殷大夫彭祖之国也。于春<br>秋为宋地，楚伐宋，并之，以封鱼石。崔子季圭《述初赋》曰：想黄公于邳圯，<br>封鱼石于彭城，即是县也。孟康曰：旧名江陵为南楚，吴为东楚，彭城为西楚。<br>文颖曰：彭城，故东楚也，项羽都焉，谓之西楚。汉祖定天下，以为楚郡，封弟<br>交为楚王，都之。宣帝地节元年，更为彭城郡。王莽更之曰和乐郡也，徐州治。<br>城内有汉司徒袁安、魏中郎将徐庶等数碑，并列植于街右，咸曾为楚相也。大城<br>之内有金城。东北小城，刘公更开广之，皆垒石高四丈，列堑环之。小城西又有<br>一城，是大司马，琅邪王所修，因项羽故台，经始即构，宫观门閤，惟新厥制。<br>义熙十二年，霖雨骤澍，汴水暴长，城遂崩坏。冠军将军，彭城刘公之子也，登<br>更筑之。悉以塼垒，宏壮坚峻，楼橹赫奕，南北所无。宋平北将军、徐州刺史<br>河东薛安都，举城归魏，魏遣博陵公尉苟仁、城阳公孔伯恭援之，邑閤如初，观<br>不异昔。自后毁撤，一时俱尽。间遗工雕镂尚存，龙云逞势，奇为精妙矣。城之<br>东北角，起层楼于其上，号曰彭祖楼。《地理志》曰：彭城县，古彭祖国也。<br>《世本》曰：陆终之子，其三曰篯，是为彭祖。彭祖者，彭城是也。下曰彭祖蒙。<br>彭祖长年八百，绵寿永世，于此有冢，盖亦元极之化矣。其楼之侧，襟汳带泗，<br>东北为二水之会也。耸望川原，极目清野，斯为佳处矣。<br><hr>
