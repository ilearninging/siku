<h4>《史部·水经注·卷二》<b class="x">作者：郦道元</b></h4>
○河水二△又南入葱岭山，又从葱岭出而东北流，河水重源有三，非惟二也。一源西出捐毒之国，葱岭之上，西去休循二百余里，皆故塞种也。南属葱岭，高千里。《西河旧事》曰：葱岭在敦煌西八千里，其山高大，上生葱，故曰葱岭也。河源潜发其岭，分为二水：一水西迳休循国南，在葱岭西。郭义恭《广志》曰：休循国，居葱岭，其山多大葱。又迳难兜国北，北接休循，西南去罽宾国三百四十里。河水又西迳罽宾国北。月氏之破，西君大夏，塞王南君罽宾。治循鲜城。土地平和，无所不有。金银珍宝，异畜奇物，逾于中夏大国也。山险有大头痛小头痛之山，赤土身热之阪，人畜同然。河水又西迳月氏国南，治监氏城，其俗与安息同。匈奴冒顿单于破月氏，杀其王，以头为饮器，国遂分。远过大宛，西居大夏为大月氏。其余小众不能去者，共保南山羌中，号小月氏。故有大月氏、小月氏之名也。又西迳安息国南，城临妫水地方数千里，最大国也。有商贾车船行旁国，画革旁行，为书记也。河水与蜺罗跂禘水同注雷翥海。释氏《西域记》曰：蜺罗跂禘，出阿耨达山之北，西迳于阗国。《汉书·西域传》曰：于阗以西，水皆西流，注于西海。又西迳四大塔北。释法显所谓糺尸罗国，汉言截头也。佛为菩萨时以头施人，故因名国。国东有投身饲饿虎处，皆起塔。又西迳犍陀卫国北，是阿育王子法益所治邑。佛为菩萨时，亦于此国以眼施人，其处亦起大塔。又有弗楼沙国。天帝释变为牧牛小儿，聚土为佛塔，法王因而成大塔，所谓四大塔也。《法显传》曰：国有佛钵，月氏王大兴兵众，来伐此国，欲持钵去，置钵象上，象不能进，更作四轮车载钵，八象共牵，复不进，王知钵缘未至，于是起塔，留钵供养，钵容二斗，杂色而黑多，四际分明，厚可二分，甚光泽。贫人以少花投中便满，富人以多花供养，正复百千万斛，终亦不满。佛图调曰：佛钵，青玉也，受三斗许，彼国宝之。供养时，愿终日香花不满，则如言。愿一把满，则亦便如言。又按道人竺法维所说：佛钵在大月支国，起浮图，高三十丈，七层，钵处第二层，金络络锁县钵，钵是青石。或云：悬钵虚空。须菩提置钵在金机上，佛一足迹与钵共在一处。国王臣民，悉持梵香七宝璧玉，供养塔迹。佛牙、袈裟、顶相舍利，悉在弗楼沙国。释氏《西域记》曰：犍陀越王城西北，有钵吐罗越城，佛袈裟王城也。东有寺。重复寻川水西北十里，有河步罗龙渊，佛到渊上浣衣处，浣石尚存。其水至安息，注雷翥海。又曰：犍陀越西，西海中有安息国。竺芝《扶南记》曰：安息国去私诃条国二万里，国土临海上，即《汉书》安息国也。户近百万，最大国也。《汉书·西域传》又云：犁靬、条支临西海。长老传闻，条支有弱水，西王母，亦未尝见。自条支乘水西行，可百余日，近日所入也。或河水所通西海矣。故《凉土异物志》曰：葱岭之水，分流东西，西入大海，东为河源。《禹记》所云昆仑者焉。张骞使大宛而穷河源，谓极于此而不达于昆仑者也。河水自葱岭分源，东迳伽含罗国。释氏《西域记》曰：有国名伽舍罗逝，此国狭小，而总万国之要道无不由。城南有水，东北流出罗逝西山，山即葱岭也。迳岐沙谷，出谷分为二水。一水东流，迳无雷国北，治卢城。其俗与西夜子合同。又东流迳依耐国北，去无雷五百四十里，俗同子合。又东迳蒲犁国北，治蒲犁合，北去疏勒五百五十里，俗与子合同。河水又东，迳皮山国北，治皮山城，西北去莎车三百八十里。△其一源出于阗国南山，北流，与葱岭河合，东注蒲昌海。河水又东与于阗河合。南源导于阗南山，俗谓之仇摩置。自置北流，迳于阗国西。治西城，山多玉石。西去皮山三百八十里，东去阳关五千余里。释法显自乌夷西南行，路中无人民，沙行艰难，所迳之苦，人理莫比。在道一月五日，得达于阗，其国殷庶，民笃信，多大乘学，威仪齐整，器钵无声。城南一十五里，有利刹寺，中有石鞾，石上有足迹。彼俗言是辟支佛迹，法显所不传，疑非佛迹也。又西北流注于河。即《经》所谓北注葱岭河也。南河又东，迳于阗国北。释氏《西域记》曰：河水东流三千里，至于阗，屈东北流者也。《汉书·西域传》曰：于阗已东，水皆东流。南河又东北，迳扜弥国北，治扜弥城，西去于阗三百九十里。南河又东迳精绝国北，西去扜弥四百六十里。南河又东迳且末国北，又东，右会阿耨达大水。释氏《西域记》曰：阿耨达山西北有大水，北流注牢兰海者也。其水北流，迳且末南山，又北，迳且末城西，国治且末城，西通精绝二千里，东去鄯善七百二十里。种五谷，其俗略与汉同。又曰且末河东北流，迳且末北，又流而左会南河。会流东逝，通为注滨河。注滨河又东，迳鄯善国北，治伊循城，故楼兰之地也。楼兰王不恭于汉。元凤四年，霍光遣平乐监传介子刺杀之，更立后王。汉又立其前王质子尉屠耆为王，更名其国为鄯善。百官祖道横门。王自请天子曰：身在汉久，恐为前王子所害，国有伊循城，土地肥美，愿遣将屯田积粟，令得依威重。遂置田以镇抚之。敦煌索劢，字彦义，有才略。刺史毛奕表行贰师将军将酒泉、敦煌兵千入，至楼兰屯田，起白屋，召鄯善、焉耆、龟兹三国兵各千，横断注滨河。河断之日，水奋势激，波陵冒堤。劢厉声曰：王尊建节，河堤不溢。王霸精诚，呼沱不流。水德神明，古今一也。劢躬祷祀，水犹未减，乃列阵被杖，鼓噪讙叫，且刺且射，大战三日，水乃回减，灌浸沃衍，胡人称神。大田三年，积粟百万，威服外国。其水东注泽。泽在楼兰国北，治扜泥城，其俗谓之东故城，去阳关千六百里，西北去乌垒千七百八十五里，至墨山国千三百六十五里。西北去车师千八百九十里，土地沙卤，少田，仰谷旁国。国出玉，多葭苇、柽柳、胡桐、白草。国在东垂，当白龙堆，乏水草，常主发导，负水担粮迎送汉使，故彼俗谓是泽为牢兰海也。释氏《西域记》曰：南河，自于阗东迤北三千里，至鄯善，入牢兰海者也。北河自岐沙东分，南河，即释氏《西域记》所谓二支北流，迳屈茨、乌夷、禅善，入牢兰海者也。北河又东北流，分为二水，枝流出焉。北河自疏勒迳流南河之北。《汉书·西域传》曰：葱岭以东，南北有山，相距千余里，东西六千里，河出其中。暨于温宿之南，左合枝水。枝水上承北河于疏勒之西，东北流迳疏勒国南，又东北与疏勒北山水合。水出北溪，东南流迳疏勒城下。南去莎车五百六十里，有市列，西当大月氏、大宛、康居道。释氏《西域记》曰：国有佛浴床，赤真檀木作之，方四尺。王于宫中供养。汉永平十八年，耿恭以戊己校尉，为匈奴左鹿蠡王所逼，恭以此城侧涧傍水，自金蒲迁居此城。匈奴又来攻之，壅绝涧水。恭于城中穿井，深一十五丈，不得水。吏士渴乏，笮马粪汁饮之。恭乃仰天叹曰：昔贰师拔佩刀刺山，飞泉涌出。今汉德神明，岂有穷哉？整衣服，向井再拜，为吏士祷之。有顷，水泉奔出，众称万岁。乃扬水以示之，虏以为神，遂即引去。后车师叛，与匈奴攻恭。食尽穷困，乃煮铠弩，食其筋革。恭与士卒同生死，咸无二心。围恭，不能下。关宠上书求救。建初元年，章帝纳司徒鲍昱之言，遣兵救之。至柳中，以校尉关宠分兵入高昌壁，攻交河城，车师降。遣恭军吏范羌将兵二千人迎恭，遇大雪丈余，仅能至。城中夜闻兵马声大恐。羌遥呼曰：我范羌也。城中皆称万岁，开门相持涕泣，尚有二十六人，衣履穿决，形容枯槁，相依而还。枝河又东迳莎车国南，治莎车城，西南去蒲犁七百四十里。汉武帝开西域，屯田于此。有铁山，出青玉。枝河又东迳温宿国南，治温宿城，土地物类与鄯善同。北至乌孙赤谷六百一十里。东通姑墨二百七十里。于此枝河右入北河。北河又东迳姑墨国南，姑墨川水注之。水导姑墨西北赤沙山，东南流迳姑墨国西，治南城。南至于阗，马行十五日。土出铜铁及雌黄。其水又东南流，右注北河。又东迳龟兹国南，又东，左合龟兹川。水有二源：西源出北大山南。释氏《西域记》曰：屈茨北二百里有山，夜则火光，昼日但烟。人取此山石炭，治此山铁，恒充三十六国用。故郭义恭《广志》云：龟兹能铸冶。其水南流迳赤沙山。释氏《西域记》曰：国北四十里，山上有寺，名雀离，大清净。又出山东南流，枝水左派焉。又东南，水流三分，右二水俱东南流，注北河。东川水出龟兹东北，赤沙积梨南流。枝水右出，西南入龟兹城，音屈茨也，故延城矣。西去姑墨六百七十里。川水又东南流，迳于轮台之东也。昔汉武帝初通西域，置校尉屯田于此。搜粟都尉桑弘羊奏言：故轮台以东，地广，饶水草，可溉田五千顷以上。其处温和田美，可益通沟渠，种五谷，收获与中国同。时匈奴弱，不敢近西域，于是徙莎车相去千余里，即是台也。其水又东南流，右会西川枝水，水有二源，俱受西川。东流迳龟兹城南，合为一水。水间有故城，盖屯校所守也。其水东南注东川水东川水又东南迳乌垒国南，治乌垒城，西去龟兹三百五十里。东去玉门、阳关二千七百三十八里，与渠犁田官相近。土地肥饶，于西域为中，故都护治焉。汉使侍郎郑吉并护北道，故号都护，都护之起，自吉置也。其水又东南注大河。大河又东，左会敦薨之水。其水出焉耆之北敦薨之山，在匈奴之西，乌孙之东。《山海经》曰：敦薨之山，敦薨之水出焉，而西流注于泑泽。出于昆仑之东北隅，实惟河源者也。二源俱道，西源东流分为二水，左水西南流，出于焉耆之西，迳流焉耆之野，屈而东南流，注于敦薨之渚。右水东南流，又分为二，左右焉耆之国，城居四水之中，在河水之洲，治员渠城，西去乌垒四百里，南会两水，同注敦薨之浦。东源东南流，分为二水，涧澜双引，洪湍濬发，俱东南流，迳出焉耆之东，导于危须国西。国治危须城，西去焉耆百里。又东南流，注于敦薨之数。川流所积，潭水斯涨，溢而为海。《史记》曰：焉耆近海，多鱼鸟，东北隔大山，与车师接。敦薨之水，自海西迳慰犁国。国治尉犁城，西去都护治所三百里，北去焉耆百里。其水又西出沙山铁关谷。又西南流，迳连城别注，裂以为田。桑弘羊曰：臣愚以为连城以西，可遣屯田，以威西国。即此处也。其水又屈而南，迳渠犁国西。故《史记》曰：西有大河。即斯水也。又东南流，迳渠犁国南。治渠犁城，西北去乌垒三百三十里。汉武帝通西域，屯渠犁，即此处也。南与精绝接，东北与尉犁接，又南流注于河。《山海经》曰：敦薨之水，西流注于泑泽。盖乱河流，自西南注也。河水又东，迳墨山国南，治墨山城，西至尉犁二百四十里。河水又东，注宾城南，又东迳楼兰城南而东注，盖墢田士所屯，故城禅国名耳。河水又东，注于泑泽，即《经》所谓蒲昌海也。水积鄯善之东北，龙城之西南。龙城故姜赖之虚，胡之大国也。蒲昌海溢，烫覆其国，城基尚存而至大，晨发西门，暮达东门。浍其崖岸，余溜风吹，稍咸龙形，西面向海，因名龙城。地广千里，皆为盐而刚坚也。行人所迳，畜产皆布毡卧之。掘发其下，有大盐，方如巨枕，以次相累，类雾起云浮，寡见星日，少禽，多鬼怪。西接鄯善，东连三沙，为海之北隘矣。故蒲昌亦有盐泽之称也。《山海经》曰：不周之山，北望诸毗之山，临彼岳崇之山，东望泑泽，河水之所潜也。其源浑浑泡泡者也。东去玉门阳关一千三百里，广袤三百里。其水澄渟，冬夏不减。其中洄湍电转，为隐沦之脉，当其澴流之上，飞禽奋翮于霄中者，无不坠于渊波矣。即河水之所潜而出于积石也。△又东入塞，过敦煌、酒泉、张掖郡南。河自蒲昌，有隐沦之证，并间关入塞之始，自此《经》当求实致也。河水重源，又发于西塞之外，出于积石之山。《山海经》曰：积石之山，其下有石门，河水冒以西南流。是山也，万物无不有。《禹贡》所谓导河自积石也。山在西羌之中，烧当所居也。延熹二年，西羌烧当犯塞，护羌校尉段颎讨之，追出塞，至积石山，斩首而还。司马彪曰：西羌者，自析支以西滨于河首，左右居也。河水屈而东北流，迳析支之地，是为河曲矣。应劭曰：《禹贡》析支，属雍州，在河关之西。东去河关千余里，羌人所居，谓之河曲羌也。东北历敦煌、酒泉、张掖南。应劭《地理风俗记》曰：敦煌酒泉，其水若酒味故也。张掖，言张国臂掖以威羌狄。《说文》曰：郡制：天子地方千里，分为百县，县有四郡。故《春秋传》曰：上大夫县，下大夫郡。至秦始置三十六郡以监县矣。从邑，君声。《释名》曰：郡，群也，人所群聚也。黄义仲《十三州记》曰：郡之言君也，改公侯之封而言君者，至尊也。郡守专权，君臣之礼弥崇。今郡字君在其左，邑在其右，君为元首，邑以载民，故取名于君，谓之郡。《汉官》曰：秦用李斯议，分天下为三十六郡。凡郡：或以列国，陈、鲁、齐、吴是也。或以旧邑，长沙、丹阳是也。或以山陵，太山、山阳是也。或以川原，西河、河东是也。或以所出，金城，城下得金，酒泉，泉味如酒，豫章，樟树生庭，雁门，雁之所育，是也。或以号令，禹合诸侯，大计东冶之山，因名会稽，是也。河迳其南，而缠络远矣。河水自河曲又东，迳西海郡南，汉平帝时，王莽秉政，欲耀威德，以服远方，讽羌献西海之地，置西海郡，而筑五县焉。周海，亭燧相望。莽篡政纷乱，郡亦弃废。河水又东迳允川而历大榆、小榆谷北，羌迷唐钟存所居也。永元五年，贯友代聂尚为护羌校尉，攻迷唐，斩获八百余级，收其熟麦数万斛，于逢留河上筑城以盛麦，且作大航于河峡，作桥渡兵，迷唐遂远依河曲。永元九年，迷唐复与钟存东寇而还。十年，竭者王信、耿谭西击迷唐，降之，诏听还大小榆谷。迷唐以汉造河桥，兵来无时，故地不可居，复叛居河曲，与羌为雠，种人与官兵击之允川，去迷唐数十里营止，遣轻兵挑战，因引还，迷唐追之，至营，因战，迷唐败走，于是西海及大、小榆谷无复聚落。隃糜相曹凤上言：建武以来，西戎数犯法，常从烧当种起。所以然者，以其居大、小榆谷，土地肥美，又近塞内，与诸种相傍，南得钟存，以广其众。北阻大河，因以为固，又有西海鱼监之利，缘山滨河以广田畜，故能疆大，常雄诸种。今党援沮坏，亲属离叛，其余胜兵不过数百，宜及此时，建复西海郡县，规固二榆，广设屯田，隔塞羌胡交关之路，殖谷富边，省输转之役。上拜凤为金城西部都尉，遂开屯田二十七部。列屯夹河，与建威相首尾。后羌反，遂能。按段国《沙州记》：吐谷浑于河上作桥，谓之河厉。长一百五十步，两岸累石作基陛，节节相次，大木从横，更相镇压。两边俱平，相去三丈，并大材，以板横次之，施钧栏，甚严饰桥在清水川东也。△又东过陇西河关县北，洮水从东南来流注之。河水右迳沙州北。段国曰：浇河西南一百七十里有黄沙。沙，南北一百二十里，东西七十里。西极大杨川，望黄沙，犹若人委乾糒于地，都不生草木，荡然黄沙，周回数百里，沙州于是取号焉。《地理志》曰：汉宣帝神爵二年，置河关县，盖取河之关塞也。《风俗通》曰：百里曰同，总名为县。县，玄也，首也，从系倒{巛百}，举首易偏矣。言当玄静，平徭役也。《释名》又曰：县，县也县于郡矣。黄义仲《十三州记》曰：县，弦也。弦以贞直，言下体之居，邻民之位。不轻其誓，施绳用法，不曲如弦。弦声近县，故以取名，今系字在半也。汉高帝六年，令天下县邑城。张晏曰：令各自筑其城也。河水又东北流，入西平郡界，左合二川，南流入河，又东北，济川水注之。水西南出滥渎，东北流入大谷，谓之大谷水。北迳浇河城西南，北流注于河。河水又东，迳浇河故城北，有二城，东西角倚，东北去西平二百二十里。宋少帝景平中，拜吐谷浑阿豺为安西将军浇河公，即此城也。河水又东北，迳黄川城。河水又东，迳石城南，左合北谷水，昔段颎击羌于石城，投河坠坑而死者八百余人，即于此也。河水又东北迳黄河城南，西北去西平二百一十七里。河水又东北，迳广违城北，右合乌头川水。水发远川，引纳支津，北迳城东，而北流注于河。河水又东迳邯川城南。城之左右，历谷有二水，导自北山，南迳邯亭，注于河。河水又东，临津溪水注之，水自南山，北迳临津城西，而北流注于河。河水又东，迳临津城北，白土城南。《十三州志》曰：左南津西六十里，有白土城。城在大河之北，而为缘河济渡之处。魏凉州刺史郭淮破羌遮塞于白土，即此处矣。河水又东，左会白土川水。水出白土城西北岭下，东南流迳白土城北，又东南注于河。河水又东北会两川，右合二水，参差夹岸，连壤负险相望，河北有层山，山甚灵秀。山峰之上，立石数百丈，亭亭桀竖。竞热争高，远望<山参>々，若攒图之托霄上。其下层岩峭举，壁岸无阶。悬岩之中，多石室焉。室中若有积卷矣，而世士罕有津逮者因谓之积书岩。岩堂之内，每时见神人往还矣。盖鸿衣羽裳之士，练精饵食之夫耳，俗人不悟其仙者，乃谓之神鬼。彼羌目鬼曰唐述，复因名之为唐述山，指其堂密之居，谓之唐述窟。其怀道宗玄之士，皮冠净发之徒，亦往栖托焉。故《秦州记》曰：河峡崖傍有二窟：一曰唐述窟，高四十丈。西二里有时亮窟，高百丈，广二十丈，深三十丈，藏古书五卷，亮，南安人也。下封有水，导自是山，溪水南注河，谓之唐述水。河水又东得野亭南，又东北流历研川，谓之研川水。又东北注于河，谓之野城口。河水又东历凤林北。凤林，山名也，五峦俱峙。耆彦云：昔有凤乌飞游五峰，故山有斯目矣。《秦州记》曰：枹罕原北有凤林川，川中则黄河东流也。河水又东，与漓水合，水导源塞外羌中。故《地理志》曰：其水出西塞外，东北流，历野虏中迳消铜城西。又东北迳列河城东，考《地说》无目，盖出自戎方矣。左合列水。水出西北溪，东北流，迳列城北，右入漓水，城居二水之会也。漓水又北，迳可石孤城西，西戎之名也。又东北，左合黑城溪水。水出西北山下，东南流迳黑城南。又东南，枝水左出焉。又东南，入漓水。漓水又东北，迳榆城东，榆城溪水注之。水出素和细越西北山下，东南流，迳细越川，夷俗乡名也，又东南出狄周峡，东南右合黑城溪之枝津。津水上承溪水，东北迳黑城东，东北注之榆溪。又东南，迳榆城南，东北注漓水。漓水又东北，迳石门口。山高险绝，对岸若门，故峡得阙名矣，疑即皋兰山门也。汉武帝元狩三年，骠骑霍去病出陇西，至皋兰，谓是山之关塞也。应劭《汉书音义》曰：皋兰在陇西白石县，塞外，河名也。孟康曰：山关名也。今是山去河不远，故论者疑目河山之间矣。漓水又东北，皋兰山水自山左右翼注漓水。漓水又东，白石川水注之，水出县西北山下，东南流，枝津东注焉。白石川水，又南迳白石城西，而注漓水。漓水又东迳白石县故城南。王莽更曰顺砾。阚骃曰：白石县在狄道西北二百八十五里，漓水迳其北。今漓水迳其南，而不出其北也。漓水又东，迳白石山北，应劭曰：白石山在东。罗溪水注之。水出西南山下，东入漓水。漓水又东，左合罕幵南溪之，水出罕幵西，东南流迳罕幵南，注之。《十三州志》曰：广大阪在枹罕西北，罕幵在焉。昔慕容吐谷浑自燕历阴山西驰，而创居于此。漓水又东，迳枹罕县故城南。应劭曰：故罕羌侯邑也。《十三州志》曰：枹罕县在郡西二百一十里漓水在城南门前东过也。漓水又东北，故城川水注之。水有二源：南源出西南山下，东北流，迳金纽大岭北，又东北，迳一故城南，又东北，与北水会。北源自西南迳故城北，右入南水，乱流东北，注漓水。漓水又东北，左合白石川之枝津水，上承白石川，东迳白石城北，又东绝罕幵溪，又东迳枹罕城南，又东入漓水。漓水又东北出峡，北流注于河。《地理志》曰：漓水出白石县西塞外，东至枹罕入河。河水又迳左南城南。《十三州志》曰：石城西一百四十里，有左南城者也，津亦取名焉。大河又东，迳赤岸北即河夹岸也。《秦州记》曰：枹罕有河夹岸，岸广四十丈。义熙中，乞佛于此河上作飞桥，桥高五十丈，三年乃就。河水又东，洮水注之。《地理志》曰：水出塞外羌中。《沙州记》曰：洮水与垫江水，俱出嵹台山，山南即垫江源，山东则洮水源。《山海经》曰：白水出蜀。郭景纯《注》云：从临洮之西倾山，东南流入汉，而至垫江。故段国以为垫江水也。洮水同出一山，故知嵹台，西倾之异名也。洮水东北流，迳吐谷浑中。吐谷浑者，始是东燕慕容之枝庶，因氏其字，以为首类之种号也，故谓之野虏。自洮嵹南北三百里中，地草遍是龙须，而无樵柴。洮水又东北流，迳洮阳曾城北。《沙州记》曰：嵹城东北三百里有曾城，城临洮水者也。建初二年，羌攻南部都尉于临洮，上遣行车骑将军马防与长水校尉耿恭救之，诸羌退聚洮阳，即此城也。洮水又东迳洪和山南，城在四山中。洮水又东迳迷和城北，羌名也。又东迳甘枳亭，历望曲，在临洮西南，去龙桑城二百里。洮水又东，迳临洮县故城北。禹治洪水，西至洮水之上，见长人，受黑玉书于斯水上。洮水又东北流，屈而迳索西城西，建初二年，马防、耿恭从五溪，祥<木盖>谷，出索西，与羌战，破之，筑索西城，徙陇西南部都尉居之。俗名赤水城，亦曰临洮东城也。《沙州记》曰：从东洮至西洮一百二十里者也。洮水又屈而北，迳龙桑城西，而西北流。马防以建初二年，从安故五溪出龙桑，开通旧路者也。俗名龙城。洮水又西迳步和亭东，步和川水注之。水出西山下，东北流出山，迳步和亭北，东北注洮水。洮水又北出门峡，历求厥川，蕈川水注之，水出桑岚西溪，东流历桑岚川，又东迳蕈川北，东入洮水。洮水又北历峡，迳偏桥，出夷始梁，右合蕈垲川水。水东南出石底横下，北历蕈垲川，西北注洮水。洮水又东北，迳桑城东又北会蓝川水，水源出求厥川西北溪，东北流迳蓝川，历水池城北，东入洮水。洮水又北，迳外羌城西，又北迳和博城东，城在山内，左合和博川水。水出城西南山下，东北迳和博城南，东北注于洮水。洮水北迳安故县故城西。《地理志》陇西之属县也。《十三州志》曰：县在郡南四十七里。盖延转击狄道、安故，五溪反羌，大破之，即此也。洮水又北迳降狄道故城西。阚骃曰：今日武始也。洮水在城西北下，又北，陇水注之，即《山海经》所谓滥水也。水出鸟鼠山西北高城岭，西迳陇坻，其山岸崩落者，声闻数百里，故杨雄称响若坻颓，是也。又西北，历白石山下。《地理志》曰：降狄道东有白石山。滥水又西北，迳武街城南。又西北迳降狄道故城东。《百官表》曰：县有蛮夷谓之道，公主所食曰邑。应劭曰：反舌左衽，不与华同，须有译言乃通也。汉陇西郡治，秦昭王二十八年置。应劭曰：有陇坻在其东，故曰陇西也。《神仙传》曰：封君达，陇西人，服炼水银，年百岁，视之如年三十许，骑青牛，故号青牛道士。王莽更郡县之名，郡曰厌戎，县曰操虏也。昔马援为陇西太守六年，为狄道开渠，引水种秔稻，而郡中乐业，即此水也。滥水又西北流，注于洮水。洮水右合二水。左会大夏川水，水出西山，二源合舍而乱流，迳金柳城南。《十三州志》曰：大夏县西有故金柳城，去县四十里，本都尉治。又东北迳大夏县故城南。《地理志》王莽之顺夏。《晋书地道记》曰：县有禹庙，禹所出也。又东北出山，注于洮水。洮水又北，翼带三水，乱流北入河。《地理志》曰：洮水北至枹罕，东入河，是也。△又东过金城允吾县北。金城郡治也，汉昭帝始元六年置。王莽之西海也。莽又更允吾为修远县。河水迳其南，不在其北。南有湟水，出塞外，东迳西王母石室、石釜、西海、盐池北，故阚骃曰：其西即湟水之源也。《地理志》曰：湟水所出也。湟水又东南流，迳龙夷城，故西零之地也。《十三州志》曰：城在临羌新县西三百一十里，王莽纳西零之献，以为西海郡，治此城。湟水又东南，迳卑禾羌海北，有盐池，阚骃曰：县西有卑禾羌海者也。世谓之青海，东去西平二百五十里，湟水东流，迳湟中城北，故小月氏之地也。《十三州志》曰：西平、张掖之间，大月氏之别，小月氏之国。范晔《后汉书》曰：湟中月氏胡者，其王为匈奴所杀，余种分散，西逾葱岭，其弱者南入山，从羌居止，故受小月氏之名也。《后汉·西羌传》曰：羌无弋爰剑者，秦厉公时，以奴隶亡入三河，羌怪为神，推以为豪。河、湟之间，多禽兽，以射猎为事，遂见敬信，依者甚众。其曾孙忍，因留湟中，为湟中羌也。湟水又东，右控四水，导源四溪，东北流，注于湟。湟水又东，迳赤城北，而东入，迳戎峡口，右合羌水，水出西南山下，迳护羌城东，故护羌校尉治。又东北，迳临羌城西，东北流注于湟。湟水又东，迳临羌县故城北。汉武帝元封元年以封孙都为侯国，王莽之监羌也，谓之绥戎城，非也。湟水又东，卢溪水注之，水出西南卢川，东北流，注于湟水。湟水又东，迳临羌新县故城南。阚骃曰：临羌新县在郡西百八十里，湟水迳城南也。城有东西门，西北隅有子城。湟水又东，右合溜溪、伏溜、石杜、蠡四川，东北流注之。左会临羌溪水，水发新县西北，东南流，历县北，东南入湟水。湟水又东，龙驹川水注之，水右出西南山下，东北流，迳龙驹城，北流注于湟水。湟水又东，长宁川水注之。水出松山，东南流，迳晋昌城，晋昌川水注之。长宁水又东南，养女川水注之。水发养女北山，有二源，皆长湍远发，南总一川。迳养女山，谓之养女川。阚骃曰：长宁亭北有养女岭，即浩亹山，西平之北山也。乱流出峡，南迳长宁亭东。城有东西门，东北隅有金城，在西平西北四十里。《十三州志》曰六十里，远矣。长宁水又东南与一水合。水出西山，东南流。水南山上，有风伯祠，春秋祭之。其水东南迳长宁亭南，东入长宁水。长宁水又东南流，注于湟水。湟水又东，牛心川水注之。水出西南远山，东北流，迳牛心堆东。又北迳西平亭西，东北入湟水。湟水又东，迳西平城北。东城，即故亭也。汉景帝六年，封陇西太守北地公孙浑邪为侯国。魏黄初中，立西平郡，凭倚故亭，增筑南西北三城，以为郡治。湟水又东，迳土楼南。楼北倚山原，峰高三百尺，有若削成。楼下有神祠，雕墙故壁存焉。阚骃曰：西平亭北，有土楼神祠者也。今在亭东北五里。右则五泉注之。泉发西平亭北，雁次相缀，东北流，至土楼南，北入湟水。湟水又东，右合葱谷水。水有四源，各出一溪，乱流注于湟水。又东，迳东亭北，东出漆峡，山峡也。东流，右则漆谷常溪注之，左则甘夷川水入焉。湟水又东，安夷川水注之。水发远山，西北流，控引众川，北屈，迳安夷城西北，东入湟水。湟水又东，迳安夷县故城。城有东西门，在西平亭东七十里，阚骃曰：四十里。湟水又东，左合宜春水，水出东北宜春溪，西南流至于安夷，南入湟水。湟水又东，勒且溪水注之。水出县东南勒且溪，北流迳安夷城东，而北入湟水。湟水有勒且之名，疑即此号也。阚骃曰：金城河，初与浩亹河合，又与勒且河合者也。湟水又东，左合承流谷水南入，右会达扶东西二溪水，参差北注，乱流东出，期顿、鸡谷二水北流注之。又东，吐那、孤长门两川，南流入湟水。━━六山名也。湟水又东，迳乐都城南，东流，右合来谷、乞斤二水，左会阳非、流溪、细谷三水。东迳破羌县故城南。应劭曰：汉宣帝神爵二年置，城，省南门。《十三州志》曰：湟水河在南门前东过。六谷水自南，破羌川自北，左右翼注湟水。又东南迳小晋兴城北，故都尉治，阚骃曰：允吾县西四十里，有小晋兴城也。湟水又东，与閤门河合，即浩亹河也。水出西北塞外，东入塞，迳敦煌、酒泉、张掖南。东南迳西平之鲜谷塞尉故城南。又东南与湛水合。水有二源，西水出白岭下，东源发于白岸谷，合为一川，东南流至雾山，注閤门河。閤门河又东迳养女北山，东南，左合南流川水。水出北山，南流入于閤门河。閤门河，又东，迳浩亹县故城南，王莽改曰兴武矣。阚骃曰：浩读閤也，故亦曰閤门水，两兼其称矣。又东流，注于湟水。故《地理志》曰：浩亹水东至允吾入湟水。又东迳允吾县北，为郑伯津，与涧水合。水出令居县西北塞外，南流迳其县故城西，汉武帝元鼎二年置，王莽之罕虏也。又南迳永登亭西，历黑石谷，南流注郑伯津。湟水又东，迳允街县故城南，汉宣帝神爵二年置，王莽之修远亭也。县有龙泉，出允街谷。泉眼之中，水文成交龙，或试挠破之，寻平成龙。畜生将饮者，皆畏避而走，谓之龙泉，下入湟水。湟水又东迳枝阳县，逆水注之。水出允吾县之参街谷，东南流，迳街亭城南。又东南，迳阳非亭北，又东南，迳广武城西，故广武都尉治，郭淮破羌，治无戴于此处也，城之西南二十许里，水西有马蹄谷。汉武帝闻大宛有天马，遣李广利伐之，始得此马，有角为奇。故汉武帝《天马之歌》曰：天马来兮历无皂，迳千里兮巡东道。胡马感北风之思，遂顿羁绝绊，骧首而驰。晨发京城，食时至敦煌北塞外，长鸣而去，因名其处曰候马亭。今晋昌郡南及广武马蹄谷，盘石上马迹若践泥中，有自然之形，故其俗号曰天马径。夷人在边效刻，是有大小之迹，体状不同，视之便别。逆水又东，迳枝阳县故城南，东南入于湟水。《地理志》曰：逆水出允吾，东至枝阳，入湟。湟水又东流，注于金城河，即积石之黄河也。阚骃曰：河至金城县，谓之金城河，随地为名也。释氏《西域记》曰：牢兰海东伏流龙沙堆，在屯皇东南四百里阿步干━━鲜卑山东流至金城为大河。河出昆仑，昆仑即阿耨达山也。河水又东，迳石城南，谓之石城津。阚骃曰：在金城西北矣。河水又东南，迳金城县故城北。应劭曰：初筑城得金，故曰金城也。《汉书集注》，薛瓒云：金者，取其坚固也，故《墨子》有金城汤池之言矣。王莽之金屏也。《世本》曰：鲧作城。《风俗通》曰：城，盛也。从土，成声。《管子》曰：内为之城，城外为之郭，郭外为之土阆。地高则沟之，下则堤之，命之曰金城。《十三州志》曰：大河在金城北门，东流，有梁泉注之，泉出县之南山。按耆旧言：梁晖，字始娥，汉大将军梁冀后，冀诛，入羌。后其祖父为羌所推为渠帅，而居此城。土荒民乱，晖将移居枹罕，出顿此山，为群羌围迫，无水。晖以所执榆鞭坚地，以青羊祈山，神泉涌出，榆木成林。其水自县北流，注于河也。△又东过榆中县北。昔蒙恬为秦北逐戎人，开榆中之地。《案《地理志》，金城郡之属县也。故徐广《史记音义》曰：榆中，在金城。即阮嗣宗《劝进文》所谓榆中以南者也。△又东过天水北界。苑川水出勇士县子城南山，东北流历此成川，世谓之子城川。又北迳牧师苑，故汉牧苑之地也。羌豪迷吾等万余人，到襄武、首阳、平襄、勇士，至此抄苑马，焚烧亭驿，即此处也。又曰：苑川水地，为龙马之沃土，故马援请与田户中分以自给也。有东西二苑城，相去七里，西城即乞佛所都也。又北入于河也。△又东北过武威媪围县东，河水迳其界，东北流，县西南有泉源，东迳其县南，又东北入河也。△又东北过天水勇士县北。《地理志》曰：蒲福也。属国都尉治。王莽更名之曰纪德。有水出县西，世谓之二十八渡水，东北流，溪涧萦曲，途出其中，迳二十八渡，行者勤于溯涉，故因名焉。北迳其县而下注河。又有赤晔川水，南出赤蒿谷，北流迳赤晔川，又北迳牛官川，又北迳义城西北，北流，历三城川，而北流注于河也。△又东北过安定北界麦田山。河水东北流，迳安定祖厉县故城西北。汉武帝元鼎五年，幸雍，遂逾陇，登空同，西临祖厉河而远。即于此也。王莽更名之曰乡礼也。━━李斐曰：音赖。又东北，祖厉川水注之。水出祖厉南山，北流，迳祖厉县而西北流，注于河，河水又东北，迳麦田城西。又北，与麦田泉水合，水出城西北，西南流注于河。河水又东北，迳麦田山西谷，山在安定西北六百四十里。河水又东北迳于黑城北，又东北，高平川水注之，即苦水也。水出高平大陇山苦水谷。建武八年，世祖征隗嚣，吴汉从高平第一苦水谷入，即是谷也。东北流，迳高平县故城东。汉武帝元鼎三年置，安定郡治也。王莽更名其县曰铺睦。西十里有独阜，阜上有故台，台侧有风伯坛，故世俗呼此阜为风堆。其水又北，龙泉水注之，水出县东北七里龙东，东北流，注高平川。川水又北出秦长城，城在县北一十五里。又西北流，迳东西二太楼故城门北，合一水，水有五源，咸出陇山西。东水发源县西南二十六里湫渊，渊在四山中，湫水北流，西北出长城北，与次水会。水出县西南四十里长城西山中。北流迳魏行宫故殿东，又北，次水注之，水出县西南四十里山中。北流迳行宫故殿西，又北合次水，水出县西南四十八里。东北流，又与次水合。水出县西南六十里酸阳山。东北流，左会右水，总为一川。东迳西楼北，东注苦水。段颎为护羌校尉，于安定、高平、苦水讨先零，斩首八千级于是水之上。苦水又北，与石门水合。水有五源。东水导源高平县西八十里，西北流，次水注之。水出县西百二十里如州泉。东北流，右入东水，乱流，左会三川，参差相得，东北同为一川。混涛历峡，峡即陇山之北垂也。谓之石门口。水曰石门水。在县西北八十余里。石门之水，又东北，注高平川。川水又北，自延水注之，水西出自延溪，东流历峡，谓之自延口，在县西北一百里。又东北迳延城南，东入高平川。川水又北，迳廉城东。按《地理志》，北地有廉县，阚骃言在富平北。自昔匈奴侵汉，新秦之土，率为狄场，故城旧壁，尽从胡目。地理沦移，不可复识，当是世人误证也。川水又北，苦水注之。水发县东北百里山，流注高平川。川水又北，迳三水县西，肥水注之。水出高平县西北二百里牵条山西，东北流与若勃溪合，水有二源，总归一渎，东北流入肥。肥水又东北流，违泉水注焉。泉流所发，导于若勃溪东，东北流入肥。肥水又东北出峡，注于高平川。水东有山，山东有三水县故城，本属国都尉治，王莽之广延亭也。西南去安定郡三百四十里。议郎张奂为安定属国都尉，治此。羌有献金马者，奂召主簿张祁入。于羌前以酒酹地，曰：使马如羊，不以入厩，使金如粟，不以入怀。尽还不受，威化大行。县东有温泉，温泉东有盐池，故《地理志》曰：县有盐官。今于城之东北有故城，城北有三泉，疑即县之盐官也。高平川水又北入于河。河水又东北，迳眴卷县故城西。《地理志》曰：河水别出为河沟，东至富平北入河。河水于此有上河之名也。<hr>
