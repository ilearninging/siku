<h4>《史部·水经注·卷十八》<b class="x">作者：郦道元</b></h4>
<br>○渭水中<br>△又东过武功县北。<br>渭水于县，斜水自南来注之。水出县西南衙岭山，北历斜谷，迳五丈原东。<br>诸葛亮《与步骘书》曰：仆前军在五丈原，原在武功西十里馀。水出武功县，故<br>亦谓之武功水也。是以诸葛亮《表》云：臣遣虎步监孟琰，据武功水东。司马懿<br>因水长，攻琰营，臣作竹桥，赵水射之。桥成驰去。其水北流注于渭。《地理志》<br>曰：斜水出衙岭北，至郿注渭。<br>渭水又东，迳马冢北。诸葛亮《与步骘书》曰：马冢在武功东十馀里，有高<br>势，攻之不便，是以留耳。渭水又迳武功县故城北，王莽之新光也。《地理志》<br>曰：县有太一山，古文以为终南。杜预以为中南也。亦曰：太白山在武功县南，<br>去长安二百里，不知其高几何？俗云：武功太白，去天三百。山下军行，不得鼓<br>角，鼓角则疾风雨至。杜彦达曰：太白山，南连武功山，于诸山最为秀杰，冬夏<br>积雪，望之皓然。山上有谷春祠。春，栎阳人，成帝时病死而尸不寒，后忽出栎<br>南门及光门上，而入太白山。民为立祠于山岭，春秋来祠，中止宿焉。山下有太<br>白祠，民所祀也。刘曜之世，是山崩，长安人刘终于崩所得白玉，方一尺，有文<br>字，曰：皇亡皇亡败赵昌，井水竭，构五梁，咢酉小衰困嚣丧。呜呼！呜呼！赤<br>牛奋靷其尽乎！时群官毕贺。中书监刘均进曰：此国灭之象，其可贺乎？终如<br>言矣。渭水又东，温泉水注之。温水出太一山，其水沸涌如汤，杜彦达曰：可治<br>百病世清则疾愈，世浊则无验。其水下合溪流，北注十三里，入渭。渭水又东，<br>迳斄县故城南，旧邰城也，后稷之封邑矣，《诗》所谓即有邰家室也。城东北有<br>姜嫄祠，城西南百步有稷祠，郿之斄亭也。王少林之为郿县也，路迳此亭。亭<br>长曰：亭凶杀人。少林曰：仁胜凶邪，何鬼敢忤？遂宿。夜中，闻女子称冤之声。<br>少林曰：可前求理。女子曰：无衣，不敢进。少林投衣与之。女子前诉曰：妾夫<br>为涪令，之官过宿此亭，为亭长所杀。少林曰：当为理侵冤，勿复害良善也。因<br>解衣于地，忽然不见明告亭长，遂服其事，亭遂清安。渭水又东，雍水注之。水<br>出雍县雍山，东南流，历中窂溪，世谓之中窂水，亦曰冰井水，南流迳<br>胡城东，俗名也。盖秦惠公之故居所谓祈年宫也。孝公又谓之橐泉宫，按《地理<br>志》曰在雍。崔骃曰：穆公冢在橐泉宫祈年观下，《皇览》亦言是矣。刘向曰：<br>穆公葬无邱垄处也。《史记》曰：穆公之卒，从死者百七十七人，良臣子车氏奄<br>息、仲行、针虎，秦人哀之，为之赋《黄鸟》。余谓崔骃及《皇览》缪志也。惠<br>公、孝公并是穆公之后，继世之君矣，子孙无由起宫于祖宗之坟陵矣。以是推之，<br>知二证之非实也。而左会左阳水，世名之西水。北出左阳溪，南流迳岐州城西，<br>魏置岐州刺史治。左阳水又南流，注于雍水，雍水又与东水合，俗名也。北出河<br>桃谷，南流，右会南源，世谓之返眼泉。乱流南，迳岐州城东，而南合雍水，州<br>居二水之中，南则两川之交会也。世亦名之为淬空水。东流，邓公泉注之，水出<br>邓艾祠北，故名曰邓公泉。数源俱发于雍县故城南，县故秦德公所居也。《晋书<br>地道记》以为西虢地也。《汉书·地理志》以为西虢县。《太康地记》曰：虢叔<br>之国矣，有虢宫，平王东迁，叔自此之上阳为南虢矣。雍有五畤祠，以上祠祀五<br>帝。昔秦文公田于汧、渭之间，梦黄蛇自天属地，其口止于鄜衍，以为上帝之神，<br>于是作鄜畤，祀白帝焉。秦宣公作密畤于渭南，祀青帝焉。灵公又于吴阳作上畤，<br>祀黄帝；作下畤，祀炎帝焉。献公作畦畤于栎阳而祀白帝。汉高帝问曰：天有五<br>帝，今四何也？博士莫知其故。帝曰：我知之矣，待我而五。遂立北畤，祀黑帝<br>焉。应劭曰：四面积高曰雍。阚骃曰：宜为神明之隩，故立群祠焉。又有凤台、<br>凤女祠。秦穆公时，有箫史者，善吹箫，能致白鹄、孔雀。穆公女弄玉好之。公<br>为作凤台以居之。积数十年，一旦随凤去，云雍宫世有箫管之声焉。今台倾祠毁，<br>不复然矣。邓泉东流注于雍，自下虽会他津，犹得通称，故《禹贡》有雍、沮会<br>同之文矣。雍水又东迳邵亭南，世谓之树亭川，盖邵、树声相近，误耳。亭故邵<br>公之采邑也。京相璠曰：亭在周城南五十里。《后汉·郡国志》曰：郿县有邵亭，<br>谓此也。雍水又东南流，与杜水合。水出杜阳山。其水南流，谓之杜阳川。东南<br>流，左会漆水，水出杜阳县之漆溪，谓之漆渠。故徐广曰：漆水出杜阳之岐山者，<br>是也。漆渠水南流，大峦水注之。水出西北大道川，东南流入漆，即故岐水也。<br>《淮南子》曰：岐水出石桥山，东南流。相如《封禅书》曰：收龟于岐。《汉书<br>音义》曰：岐，水名也，谓斯水矣。二川并逝，俱为一水，南与杜水合，自下通<br>得岐水之目，俗谓之小横水，亦或名之米流川。迳岐山西，又屈迳周城南，城在<br>岐山之阳而近西，所谓居岐之阳也，非直因山致名，亦指水取称矣。又历周原下，<br>北则中水乡成周聚，故曰有周也。水北即岐山矣。昔秦盗食穆公马处也。岐水又<br>东，迳姜氏城南为姜水。按《世本》，炎帝姜姓。《帝王世纪》曰：炎帝，神农<br>氏，姜姓，母女登，游华阳，感神而生炎帝，长於姜水。与雍水合而东，会美阳<br>县之中亭川水也。水发杜阳县大岭侧，世谓之赤泥岘，沿波历涧，俗名大横水也。<br>疑即杜水矣。其水东南流，东迳杜阳县故城，东西三百步，南北二百步，世谓之<br>故县川。又故县有杜阳山，山北有杜阳谷，有地穴，北入，亦不知所极，在天柱<br>山南。故县取名焉，亦指是水而摄目矣。即王莽之通杜也。故《地理志》曰：县<br>有杜水。又东，二坑水注之。水有二原，一水出西北，与渎魋水合，而东，历五<br>将山，又合乡谷水，水出乡溪，东南流入杜，谓之乡谷川。又南，莫水注之。水<br>出好畤县梁山大岭东，南迳梁山宫西，故《地理志》曰：好畤有梁山宫，秦始皇<br>起。水东有好畤县故城，王莽之好邑也。世祖建武二年，封建威大将军耿弇为侯<br>国。又南迳美阳县之中亭川，注雍水，谓之中亭水。又南迳美阳县西，永元二年，<br>更封彰侯耿秉为侯国。其水又南流注于渭。渭水又东洛谷之水，出其南山洛谷。<br>北流迳长城西，魏甘露二年，蜀遣姜维出洛谷，围长城，即斯地也。又北流注于<br>渭。<br>△又东，芒水从南来流注之。<br>芒水出南山芒谷，北流迳玉女房，水侧山际有石室，世谓之玉女房。芒水又<br>北迳盩厔县之竹圃中，分为二水。汉冲帝诏曰：翟义作乱于东，霍鸿负倚盩厔芒<br>竹，即此也。一水东北为枝流，一水北流注于渭也。<br><hr>
