<h4>《史部·水经注·卷十二》<b class="x">作者：郦道元</b></h4>
<br>○圣水<br>△圣水出上谷。<br>故燕地，秦始皇二十三年，置上谷郡。王隐《晋书地道志》曰：郡在谷之头，<br>故因以上谷名焉。王莽更名朔调也。水出郡之西南圣水谷，东南流，迳大防岭下。<br>岭之东首，山下，有石穴，东北洞开，高广四五丈，入穴转更崇深，穴中有水。<br>耆旧传言，昔有沙门释惠弥者，好精物隐，尝煹火寻之。傍水入穴，三里有馀，<br>穴分为二。一穴殊小，西北出，不知趣诣。一穴西南出，入穴经五六日方还，又<br>不测穷深。其水夏冷冬温，春秋有白鱼出穴，数日而返，人有采捕食者，美珍常<br>味，盖亦丙穴嘉鱼之类也。是水东北流入圣水。<br>圣水又东迳玉石山，谓之玉石口，山多珉玉燕石，故以玉石名之。其水伏流<br>里馀，潜源东出，又东，颓波泻涧，一丈有馀，屈而南流也。<br>△东过良乡县南。<br>圣水南流，历县西转，又南迳良乡县故城西，王莽之广阳也。有防水注之，<br>水出县西北大防山南，而东南流迳羊头阜下，俗谓之羊头溪。其水又东南流，至<br>县，东入圣水。<br>圣水又南，与乐水合，水出县西北大防山南，东南流，历县西，而东南流注<br>圣水，又东迳其县故城南，又东迳圣聚南，盖藉水而怀称也。又东与侠河合，水<br>出良乡县西甘泉原东谷，东迳西乡县故城北，王莽之移风也，世谓之都乡城。案<br>《地理志》，涿郡有西乡县，而无都乡城，盖世传之非也。又东迳良乡城南，又<br>东北注圣水，世谓之挟活河，又名之曰非理之沟也。<br>△又东过长乡县北。<br>圣水自涿县。东，与桃水合，水首受涞水，于徐城东南，良乡西，分垣水，<br>世谓之南沙沟，即桃水也。东迳乃县北，又东迳涿县故城下，与涿水合，世以为<br>涿水，又谓之桃水，出涿县故城西南奇沟东八里大坎下。数泉同发，东迳桃仁墟<br>北，或曰因水以名墟，则是桃水也；或曰终仁之故居，非桃水也。余按《地理志》，<br>桃水上承涞水，此水所发，不与志同，谓终为是。又东北与乐堆泉合，水出堆东，<br>东南流注于涿水。涿水又东北迳涿县故城西流，注于桃。应劭曰：涿郡故燕，汉<br>高帝六年置，其南有涿水，郡盖氏焉。阚骃亦言是矣。今于涿城南无水以应之，<br>所有，惟西南有是水矣。应劭又云：涿水出上谷涿鹿县。余案涿水自涿鹿东注漯<br>水，漯水东南迳广阳郡，与涿郡分水。汉高祖六年，分燕置涿郡。涿之为名，当<br>受涿水通称矣，故郡、县氏之。但物理潜通，所在分发，故在匈奴为涿邪水，山<br>川阻阔，并无沿注之理，所在受名者，皆是经隐显相关，遥情受用，以此推之，<br>事或近矣，而非所安也。桃水又东，迳涿县故城北，王莽更名垣翰。晋太始元年<br>改曰范阳郡，今郡理涿县故城。城内东北角有《晋康王碑》，城东有《范阳王司<br>马虓庙碑》。桃水又东北，与垣水会，水上承涞水，于良乡县分桃水，世谓之北<br>沙沟。故应劭曰：垣水出良乡。东，迳垣县故城北。《史记·音义》曰：河间有<br>武垣县，涿有垣县。汉景帝中三年，封匈奴降王赐为侯国，王莽之垣翰亭矣。世<br>谓之顷城，非也。又东迳顷，亦地名也，故有顷上言，世名之顷前河。又东，洛<br>水注之。水上承鸣泽渚，渚方一十五里。汉武帝元封四年行幸鸣泽者也。服虔曰：<br>泽名，在醲逎县北界。即此泽矣。西则独树水注之，水出逎县北山，东<br>入渚。北有甘泉水注之，水出良乡西山，东南迳西乡城西，而南注鸣泽渚。渚水<br>东出为洛水，又东迳西乡城南，又东迳垣县故城北而南入垣水。垣水又东，迳涿<br>县北，东流注于桃。故应劭曰：垣水东入桃。阚骃曰：至阳乡注之。今案经脉水<br>而不能届也。桃水东入阳乡，东注圣水。圣水又东，广阳水注之，水出小广阳西<br>山，东迳广阳县故城北。又东，福禄水注焉，水出西山，东南迳广阳县故城南，<br>东入广阳水，乳流东南，至阳乡县，右注圣水。<br>圣水又东南，迳阳乡城西，不迳其北矣。县故涿之阳亭也。《地理风俗记》<br>曰：涿县东五十里有阳乡亭，后分为县。王莽时更名章武，即长乡县也。案《太<br>康地记》，涿有长乡而无阳乡也。<br>圣水又东，迳长兴城南，又东迳方城县故城北，李牧伐燕。取方城，是也。<br>魏封刘放为侯国。<br>圣水又东，左会白祀沟，沟水出广阳县之娄城东，东南流，左合娄城水，水<br>出平地，导源东南流，右注白祀水，乱流，东南迳常道城西。故乡亭也。西去长<br>乡城四十里，魏少帝璜，甘露三年所封也。又东南入圣水。<br>圣水又东南，迳韩城东。《诗·韩奕》章曰：溥彼韩城，燕师所完。王锡韩<br>侯，其追其貊，奄受北国。郑玄曰：周封韩侯，居韩城，为侯伯，言为猃夷所逼，<br>稍稍东迁也。王肃曰：今涿郡方城县有韩侯城，世谓之寒号城，非也。圣水又东<br>南流，右会清淀水，水发西淀，东流注圣水，谓之刘公口也。<br>△又东过安次县南，东入于海。<br>圣水又东，迳勃海安次县故城南，汉灵帝中平三年，封荆州刺史王敏为侯国。<br>又东南流，注于巨马河，而不达於海也。<br>○巨马河<br>△巨马河出代郡广昌县涞山。<br>即涞水也，有二源，俱发涞山。东迳广昌县故城南，王莽之广屏矣。魏封乐<br>进为侯国。涞水又东北，迳西射鱼城东南，而东北流，又迳东射鱼城南，又屈迳<br>其城东。《竹书纪年》曰：荀瑶伐中山取穷鱼之邱。穷、射字相类，疑即此城也，<br>所未详矣。<br>涞水又迳三女亭西，又迳楼亭北，左属白涧溪，水有二源，合注一川。川石<br>皓然，望同积雪，故以物色受名。其水又东北流，谓之石槽水，伏流地下，溢则<br>通津委注，谓之白涧口。<br>涞水又东北，桑谷水注之。水南发桑溪，北注涞水。涞水又北迳小黉东，又<br>东迳大黉南，盖霍原隐居教授处也。徐广云：原隐居广阳山，教授数千人，为王<br>浚所害。虽千古世悬，犹表二黉之称，既无碑颂，竟不知定谁居也？涞水又东北<br>历紫石溪口，与紫水合。水北出圣人城北大亘下，东南流，左会磊砢溪水，盖山<br>崩委涧，积石沦隍，故溪涧受其名矣。水出东北，西南流注紫石溪水。紫石溪水<br>又迳圣人城东，又东南，右会檐车水，水出檐车硎，东南流迳圣人城南，南流注<br>紫石水，又南注于涞水。<br>涞水又东南，迳榆城南，又屈迳其城东，谓之榆城河。涞水又南，迳藏刀山<br>下，层岩壁立，直上干霄，远望崖侧，有若积刀，钚钚相比，咸悉西首。<br>涞水东迳徐城北，桃、垣二水出焉，世谓之沙沟水。又东，督亢沟出焉。一<br>水东南流，即督亢沟也，一水西南出，即涞水之故渎矣。水盛则长津宏注，水耗<br>则通波潜伏，重源显于逎县，则旧川矣。<br>△东过逎县北。<br>涞水上承故渎于县北垂，重源再发，结为长潭，潭广百许步，长数百步，左<br>右翼带涓流，控引众水，自成渊渚，长川漫下，一十许里。东南流迳逎县故<br>城东。汉景帝中三年，以封匈奴降王隆疆为侯国，王莽更名逎屏也。谓之巨<br>马河，亦曰渠水也。<br>又东南流，袁本初遣别将崔巨业攻固安不下，退还，公孙瓒追击之于巨马水，<br>死者六七千人。即此水也。又东南迳范阳县故城北，易水注之。<br>△又东南过容城县北。<br>巨马水又东，郦亭沟水注之。水上承督亢沟水于逎县东，东南流历紫渊<br>东。余六世祖乐浪府君，自涿之先贤乡，爰宅其阴。西带巨川，东翼兹水，枝流<br>津通，缠络墟圃，匪直田渔之赡可怀，信为游神之胜处也。其水东南流，又名之<br>为郦亭沟。其水又西南，转历大利亭，南入巨马水。<br>又东迳容城县故城北，又东，督亢沟水注之。水上承涞水于涞谷，引之则长<br>津委注，遏之则微川辍流，水德含和，变通在我。东南流迳遒县北，又东迳涿县<br>郦亭楼桑里南，即刘备之旧里也。又东迳督亢泽，泽苞方城县，县故属广阳，后<br>隶于涿。《郡国志》曰：县有督亢亭。孙畅之《述画》，有督亢地图，言燕太子<br>丹使荆轲斋入秦，秦王杀轲，图亦绝灭。地理书《上古圣贤冢地记》曰：督亢地<br>在涿郡，今故安县南有督亢陌，幽州南界也。《风俗通》曰：沆、漭也，言乎淫<br>淫漭漭无崖际也。沆，泽之无水，斥卤之谓也。其水自泽枝分，东迳涿县故城南，<br>又东迳汉侍中卢植墓南，又东散为泽渚，督亢泽也。北屈注于桃水。督亢水又南，<br>谓之白沟水，南迳广阳亭西，而南合枝沟。沟水西受巨马河，东出为枝沟，又东<br>注白沟，白沟又南入于巨马河。巨马河又东南迳益昌县，濩淀水右注之，水上承<br>护陂于临乡县故城西，东南迳临乡城南。汉封广阳顷王子云为侯国。《地理风俗<br>记》曰：方城南十里有临乡城，故县也。淀水又东南迳益昌县故城西南，入巨马<br>水。<br>巨马水东迳益昌县故城南，汉封广阳顷王子婴为侯国，王莽之有秩也。《地<br>理风俗记》曰：方城县东八十里有益昌城，故县也。<br>又东，八丈沟水注之。水出安次县东北平地泉，东南迳安次城东，东南迳泉<br>州县故城西，又南，右合虖池河枯沟。沟自安次西北，东迳常道城东安次县故城<br>西，晋司空刘琨所守，以拒石勒也。又东南至泉州县西南，东入八丈沟，又南入<br>巨马河，乳流东注也。<br>△又东过勃海东平舒县北，东入于海。<br>《地理志》曰：涞水东南至容城入于河，河即濡水也。盖互以明会矣。巨马<br>水于平舒城北，南入于虖池，同归于海也。<br><hr>
