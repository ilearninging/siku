<h4>《史部·贞观政要·卷六  贪鄙第二十六（凡六章）》<b class="x">作者：吴兢</b></h4>
<br>贞观初，太宗谓侍臣曰：“人有明珠，莫不贵重，若以弹雀，岂非可惜？况<br>人之性命甚於明珠，见金钱财帛不惧刑网，径即受纳，乃是不惜性命。明珠是身<br>外之物，尚不可弹雀，何况性命之重，乃以博财物耶？群臣若能备尽忠直，益国<br>利人，则官爵立至。皆不能以此道求荣，遂妄受财物，赃贿既露，其身亦殒，实<br>可为笑。帝王亦然，恣情放逸，劳役无度，信任群小，疏远忠正，有一於此，岂<br>不灭亡？隋炀帝奢侈自贤，身死匹夫之手，亦为可笑。”<br>贞观二年，太宗谓侍臣曰：“朕尝谓贪人不解爱财也，至如内外官五品以上，<br>禄秩优厚，一年所得，其数自多。若受人财贿，不过数万，一朝彰露，禄秩削夺，<br>此岂是解爱财物？规小得而大失者也。昔公仪休性嗜鱼，而不受人鱼，其鱼长存。<br>且为主贪，必丧其国；为臣贪，必亡其身。《诗》云：‘大风有隧，贪人败类。’<br>固非谬言也。昔秦惠王欲伐蜀，不知其迳，乃刻五石牛，置金其后。蜀人见之，<br>以为牛能便金，蜀王使五丁力士拖牛入蜀，道成，秦师随而伐之，蜀国遂亡。汉<br>大司农田延年赃贿三千万，事觉自死。如此之流，何可胜记！朕今以蜀王为元龟，<br>卿等亦须以延年为覆辙也。<br>贞观四年，太宗谓公卿曰：”朕终日孜孜，非但忧怜百姓，亦欲使卿等长守<br>富贵。天非不高，地非不厚，朕常兢兢业业，以畏天地。卿等若能小心奉法，常<br>如朕畏天地，非但百姓安宁，自身常得驩乐。古人云：‘贤者多财损其志，愚者<br>多财生其过。’此言可为深诫。若徇私贪浊，非止坏公法，损百姓，纵事未发闻，<br>中心岂不常惧？恐惧既多，亦有因而致死。大丈夫岂得苟贪财物，以害及身命，<br>使子孙每怀愧耻耶？卿等宜深思此言。”<br>贞观六年，右卫将军陈万福自九成宫赴京，违法取驿家麸数石。太宗赐其麸，<br>令自负出以耻之。<br>贞观十年，治书侍御史权万纪上言：“宣、饶二州诸山大有银坑，采之极是<br>利益，每岁可得钱数百万贯。”太宗曰：“朕贵为天子，是事无所少之。惟须纳<br>嘉言，进善事，有益於百姓者。且国家賸得数百万贯钱，何如得一有才行人？不<br>见卿推贤进善之事，又不能按举不法，震肃权豪，惟道税鬻银坑以为利益！昔尧、<br>舜抵璧於山林，投珠於渊谷，由是崇名美号，见称千载。后汉桓、灵二帝好利贱<br>义，为近代庸暗之主，卿遂欲将我比桓、灵耶？”是日敕放令万纪还第。<br>贞观十六年，太宗谓侍臣曰：“古人云：‘鸟栖於林，犹恐其不高，复巢於<br>木末；鱼藏於水，犹恐其不深，复穴於窟下。然而为人所获者，皆由贪饵故也。’<br>今人臣受任，居高位，食厚禄，当须履忠正，蹈公清，则无灾害，长守富贵矣。古<br>人云：‘祸福无门，惟人所召。’然陷其身者，皆为贪冒财利，与夫鱼鸟何以异<br>哉？卿等宜思此语为鉴诫。”<br><hr>
