<h4>《史部·贞观政要·卷四  教戒太子诸王第十一（凡七章）》<b class="x">作者：吴兢</b></h4>
<br>贞观七年，太宗谓太子左庶子于志宁、杜正伦曰：“卿等辅导太子，常须为<br>说百姓间利害事。朕年十八，犹在人间，百姓艰难，无不谙练。及居帝位，每商<br>量处置，或时有乖疏，得人谏诤，方始觉悟。若无忠谏者为说，何由行得好事？<br>况太子生长深宫，百姓艰难，都不闻见乎？且人主安危所系，不可辄为骄纵。但<br>出敕云，有谏者即斩，必知天下士庶无敢更发直言。故克己励精，容纳谏诤，卿<br>等常须以此意共其谈说。每见有不是事，宜极言切谏，令有所裨益也。”<br>贞观十八年，太宗谓侍臣曰：“古有胎教世子，朕则不暇。但近自建立太子，<br>遇物必有诲谕，见其临食将饭，谓曰：‘汝知饭乎？’对曰：‘不知。’曰：<br>‘凡稼穑艰难，皆出人力，不夺其时，常有此饭。’见其乘马，又谓曰：‘汝知<br>马乎？’对曰：‘不知。’曰：‘能代人劳苦者也，以时消息，不尽其力，则可<br>以常有马也。’见其乘舟，又谓曰：‘汝知舟乎？’对曰：‘不知。’曰：‘舟<br>所以比人君，水所以比黎庶，水能载舟，亦能覆舟。尔方为人主，可不畏惧！’<br>见其休於曲木之下，又谓曰：‘汝知此树乎？’对曰：‘不知。’曰：‘此木虽<br>曲，得绳则正，为人君虽无道，受谏则圣。此傅说所言，可以自鉴。’”<br>贞观七年，太宗谓侍中魏徵曰：“自古侯王能自保全者甚少，皆由生长富贵，<br>好尚骄逸，多不解亲君子远小人故尔。朕所有子弟欲使见前言往行，冀其以为规<br>范。”因命征录古来帝王子弟成败事，名为《自古诸侯王善恶录》，以赐诸王。<br>其序曰：<br>观夫膺期受命，握图御宇，咸建懿亲，藩屏王室，布在方策，可得而言。自<br>轩分二十五子，舜举一十六族，爰历周、汉，以逮陈、隋，分裂山河，大启磐石<br>者众矣。或保乂王家，与时升降；或失其土宇，不祀忽诸。然考其隆替，察其兴<br>灭，功成名立，咸资始封之君，国丧身亡，多因继体之后。其故何哉？始封之君，<br>时逢草昧，见王业之艰阻，知父兄之忧勤。是以在上不骄，夙夜匪懈，或设醴以<br>求贤；或吐飱而接士。故甘忠言之逆耳，得百姓之懽心。树至德於生前，流遗<br>爱於身后。暨夫子孙继体，多属隆平，生自深宫之中，长居妇人之手，不以高危<br>为忧惧，岂知稼穑之艰难？昵近小人，疏远君子，绸缪哲妇，傲狠明德。犯义悖<br>礼，淫荒无度，不遵典宪，僣差越等。恃一顾之权宠，便怀匹嫡之心；矜一事之<br>微劳，遂有无厌之望。弃忠贞之正路，蹈奸宄之迷途。愎谏违卜，往而不返。虽<br>梁孝、齐冏之勋庸，淮南、东阿之才俊，摧摩霄之逸翮，成穷辙之涸鳞，弃桓、<br>文之大功，就梁、董之显戮。垂为炯戒，可不惜乎？皇帝以圣哲之资，拯倾危之<br>运，耀七德以清六合，总万国而朝百灵，怀柔四荒，亲睦九族。念华萼於《棠棣》，<br>寄维城於宗子。心乎爱矣，靡日不思，爰命下臣，考览载籍，博求鉴镜，贻厥孙<br>谋。臣辄竭愚诚，稽诸前训。凡为藩为翰，有国有家者，其兴也必由於积善，其<br>亡也皆在於积恶。故知善不积不足以成名，恶不积不足以灭身。然则祸福无门，<br>吉凶由己，惟人所召，岂徒言哉！今录自古诸王行事得失，分其善恶各为一篇，<br>名曰：《诸王善恶录》，欲使见善思齐，足以扬名不朽；闻恶能改，庶得免乎大<br>过。从善则有誉，改过则无咎。兴亡是系，可不勉欤？<br>太宗览而称善，谓诸王曰：“此宜置于座右，用为立身之本。”<br>贞观十年，太宗谓荆王元景、汉王元昌、吴王恪、魏王泰等曰：“自汉已来，<br>帝弟帝子，受茅土、居荣贵者甚众，惟东平及河间王最有令名，得保其禄位。如<br>楚王玮之徒，覆亡非一，并为生长富贵，好自骄逸所致。汝等鉴诫，宜熟思之。<br>拣择贤才，为汝师友，须受其谏诤，勿得自专。我闻以德服物，信非虚说。比尝<br>梦中见一人云虞舜，我不觉竦然敬异，岂不为仰其德也！向若梦见桀、纣，必应<br>斫之。桀、纣虽是天子，今若相唤作桀、纣，人必大怒。颜回、闵子骞、郭林宗、<br>黄叔度，虽是布衣，今若相称赞道类此四贤，必当大喜。故知人之立身，所贵者<br>惟在德行，何必要论荣贵。汝等位列藩王，家食实封，更能克修德行，岂不具美<br>也？且君子小人本无常，行善事则为君子，行恶事则为小人，当须自克励，使善<br>事日闻，勿纵欲肆情，自陷刑戮。”<br>贞观十年，太宗谓房玄龄曰：“朕历观前代拨乱创业之主，生长人间，皆识<br>达情伪，罕至於败亡。逮乎继世守文之君，生而富贵，不知疾苦，动至夷灭，朕<br>少小以来，经营多难，备知天下之事，犹恐有所不逮。至於荆王诸弟，生自深宫，<br>识不及远，安能念此哉？朕每一食，便念稼穑之艰难；每一衣，则思纺绩之辛苦。<br>诸弟何能学朕乎？选良佐以为藩弼，庶其习近善人，得免於愆过尔。”<br>贞观十一年，太宗谓吴王恪曰：“父之爱子，人之常情，非待教训而知也。<br>子能忠孝则善矣！若不遵诲诱，忘弃礼法，必自致刑戮，父虽爱之，将如之何？<br>昔汉武帝既崩，昭帝嗣立，燕王旦素骄纵，诪张不服，霍光遣一折简诛之，则身<br>死国除。夫为臣子不得不慎。”<br>贞观中，皇子年小者多授以都督刺史，谏议大夫褚遂良上疏谏曰：“昔两汉<br>以郡国治人，除郡以外，分立诸子，割土封疆，杂用周制。皇唐郡县，粗依秦法。<br>皇子幼年，或授刺史。陛下岂不以王之骨肉，镇扞四方，圣人造制，道高前古？<br>臣愚见有小未尽。何者？刺史师帅，人仰以安。得一善人，部内苏息；遇一不善<br>人，阖州劳弊。是以人君爱恤百姓，常为择贤。或称河润九里，京师蒙福；或与<br>人兴咏，生为立祠。汉宣帝云：‘与我共理者，惟良二千石乎！’如臣愚见，陛<br>下子内年齿尚幼，未堪临民者，请且留京师，教以经学。一则畏天之威，不敢犯<br>禁；二则观见朝仪，自然成立。因此积习，自知为人，审堪临州，然后遣出。臣<br>谨按汉明、章、和三帝，能友爱子弟，自兹以降，以为准的。封立诸王，虽各有<br>土，年尚幼小者，各留京师，训以礼法，垂以恩惠。讫三帝世，诸王数十百人，<br>惟二王稍恶，自馀皆冲和深粹。惟陛下详察。”太宗嘉纳其言。<br><hr>
