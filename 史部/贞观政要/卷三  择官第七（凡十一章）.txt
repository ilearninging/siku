<h4>《史部·贞观政要·卷三  择官第七（凡十一章）》<b class="x">作者：吴兢</b></h4>
<br>贞观元年，太宗谓房玄龄等曰：“致治之本，惟在於审。量才授职，务省官<br>员。故《书》称：‘任官惟贤才。’又云：‘官不必备，惟其人。’若得其善者，<br>虽少亦足矣。其不善者，纵多亦奚为？古人亦以官不得其才，比於画地作饼，不<br>可食也。《诗》曰：‘谋夫孔多，是用不就。’又孔子曰：‘官事不摄，焉得俭？’<br>且‘千羊之皮，不如一狐之腋。’此皆载在经典，不能具道。当须更并省官员，<br>使得各当所任，则无为而治矣。卿宜详思此理，量定庶官员位。”玄龄等由是所<br>置文武总六百四十员。太宗从之，因谓玄龄曰：“自此傥有乐工杂类，假使术逾<br>侪辈者，只可特赐钱帛以赏其能，必不可超授官爵，与夫朝贤君子比肩而立，同<br>坐而食，遗诸衣冠以为耻累。”<br>贞观二年，太宗谓房玄龄、杜如晦曰：“公为仆射，当助朕忧劳，广闻耳目，<br>求访贤哲。比闻公等听受辞讼，日有数百。此则读符牒不暇，安能助朕求贤哉？”<br>因敕尚书省，细碎务皆付左右丞，惟冤滞大事合闻奏者，关於仆射。<br>贞观二年，太宗谓侍臣曰：“朕每夜恒思百姓间事，或至夜半不寐。惟恐都<br>督、刺史堪养百姓以否。故於屏风上录其姓名，坐卧恒看，在官如有善事，亦具<br>列於名下。朕居深宫之中，视听不能及远，所委者惟都督、刺史，此辈实治乱所<br>系，尤须得人。”<br>贞观二年，太宗谓右仆射封德彝曰：“致安之本，惟在得人。比来命卿举贤，<br>未尝有所推荐。天下事重，卿宜分朕忧劳，卿既不言，朕将安寄？”对曰：“臣<br>愚岂敢不尽情，但今未见有奇才异能。”太宗曰：“前代明王使人如器，皆取士<br>於当时，不借才於异代。岂得待梦傅说，逢吕尚，然后为政乎？且何代无贤，但<br>患遗而不知耳！”德彝惭赧而退。<br>贞观三年，太宗谓吏部尚书杜如晦曰：“比见吏部择人，惟取其言词刀笔，<br>不悉其景行。数年之后，恶迹始彰，虽加刑戮，而百姓已受其弊。如何可获善人？”<br>如晦对曰：“两汉取人，皆行著乡闾，州郡贡之，然后入用，故当时号为多士。<br>今每年选集，向数千人，厚貌饰词，不可知悉，选司但配其阶品而已。铨简之理，<br>实所未精，所以不能得才。”太宗乃将依汉时法令，本州辟召，会功臣等将行世<br>封事，遂止。<br>贞观六年，太宗谓魏徵曰：“古人云，王者须为官择人，不可造次即用。朕<br>今行一事，则为天下所观；出一言，则为天下所听。用得正人，为善者皆劝；误<br>用恶人，不善者竞进。赏当其劳，无功者自退；罚当其罪，为恶者戒惧。故知赏<br>罚不可轻行，用人弥须慎择。”徵对曰：“知人之事，自古为难，故考绩黜陟，<br>察其善恶。今欲求人，必须审访其行。若知其善，然后用之。设令此人不能济事，<br>只是才力不及，不为大害。误用恶人，假令强干，为害极多。但乱世惟求其才，<br>不顾其行。太平之时，必须才行俱兼，始可任用。”<br>贞观十一年，侍御史马周上疏曰：“治天下者以人为本。欲令百姓安乐，惟<br>在刺史、县令。县令既众，不能皆贤，若每州得良刺史，则合境苏息。天下刺史<br>悉称圣意，则陛下可端拱岩廊之上，百姓不虑不安。自古郡守、县令，皆妙选贤<br>德，欲有迁擢为将相，必先试以临人，或从二千石入为丞相及司徒、太尉者。朝<br>廷必不可独重内臣，外刺史、县令，遂轻其选。所以百姓未安，殆由於此。”太<br>宗因谓侍臣曰：“刺史朕当自简择；县令诏京官五品已上，各举一人。”<br>贞观十一年，治书侍御史刘洎以为左右丞宜特加精简，上疏曰：“臣闻尚书<br>万机，实为政本，伏寻此选，授任诚难。是以八座比於文昌，二丞方於管辖，爰<br>至曹郎，上应列宿，苟非称职，窃位兴讥。伏见比来尚书省诏敕稽停，文案壅滞，<br>臣诚庸劣，请述其源。贞观之初，未有令、仆，于时省务繁杂，倍多於今。而左<br>丞戴胄，右丞魏徵，并晓达吏方，质性平直，事应弹举，无所回避，陛下又假以<br>恩慈，自然肃物。百司匪懈，抑此之由。及杜正伦续任右丞，颇亦厉下。比者纲<br>维不举，并为勋亲在位，器非其任，功势相倾。凡在官寮，未循公道，虽欲自强，<br>先惧嚣谤。所以郎中予夺，惟事谘禀；尚书依违，不能断决。或紏弹闻奏，故<br>事稽延，案虽理穷，仍更盘下。去无程限，来不责迟，一经出手，便涉年载。或<br>希旨失情，或避嫌抑理。勾司以案成为事了，不究是非；尚书用便僻为奉公，莫<br>论当否。互相姑息，惟事弥缝。且选众授能，非才莫举，天工人代，焉可妄加？<br>至於懿戚元勋，但宜优其礼秩，或年高及耄，或积病智昏，既无益於时宜，当置<br>之以闲逸。久妨贤路，殊为不可。将救兹弊，且宜精简尚书左右丞及左右郎中。<br>如并得人，自然纲维备举，亦当矫正趋竞，岂惟息其稽滞哉！”疏奏。寻以洎为<br>尚书左丞。<br>贞观十三年，太宗谓侍臣曰：“朕闻太平后必有大乱，大乱后必有太平。大<br>乱之后，即是太平之运也。能安天下者，惟在用得贤才。公等既不知贤，朕又不<br>可遍识。日复一日，无得人之理。今欲令人自举，於事何如？”魏徵对曰：<br>“知人者智，自知者明。知人既以为难，自知诚亦不易。且愚暗之人，皆矜能伐<br>善，恐长浇竞之风，不可令其自举。”<br>贞观十四年，特进魏徵上疏曰：<br>臣闻知臣莫若君，知子莫若父。父不能知其子，则无以睦一家；君不能知其<br>臣，则无以齐万国。万国咸宁，一人有庆，必藉忠良作弼，俊乂在官，则庶绩其<br>凝，无为而化矣。故尧、舜、文、武见称前载，咸以知人则哲，多士盈朝，元、<br>凯翼巍巍之功，周、召光焕乎之美。然则四岳、九官、五臣、十乱，岂惟生之於<br>曩代，而独无於当今者哉？在乎求与不求，好与不好耳！何以言之？夫美玉明珠，<br>孔翠犀象，大宛之马，西旅之獒，或无足也，或无情也，生於八荒之表，涂遥万<br>里之外，重译入贡，道路不绝者，何哉？盖由乎中国之所好也。况从仕者怀君之<br>荣，食君之禄，率之以义，将何往而不至哉？臣以为与之为孝，则可使同乎会参、<br>子骞矣。与之为忠，则可使同乎龙逄、比干矣。与之为信，则可使同乎尾生、展<br>禽矣。与之为廉，则可使同乎伯夷、叔齐矣。<br>然而今之群臣，罕能贞白卓异者，盖求之不切，励之未精故也。若勖之以公<br>忠，期之以远大，各有职分，得行其道。贵则观其所举，富则观其所养，居则观<br>其所好，习则观其所言，穷则观其所不受，贱则观其所不为。因其材以取之，审<br>其能以任之，用其所长，揜其所短。进之以六正，戒之以六邪，则不严而自励，<br>不劝而自勉矣。故《说苑》曰：“人臣之行，有六正六邪。行六正则荣，犯六邪<br>则辱。何谓六正？一曰，萌芽未动，形兆未见，昭然独见存亡之机，得失之要，<br>预禁乎未然之前，使主超然立乎显荣之处，如此者，圣臣也。二曰，虚心尽意，<br>日进善道，勉主以礼义，谕主以长策，将顺其美，匡救其恶，如此者，良臣也。<br>三曰，夙兴夜寐，进贤不懈，数称往古之行事，以厉主意，如此者，忠臣也。四<br>曰，明察成败，早防而救之，塞其间，绝其源，转祸以为福，使君终以无忧，如<br>此者，智臣也。五曰，守文奉法，任官职事，不受赠遗，辞禄让赐，饮食节俭，<br>如此者，贞臣也。六曰，家国昏乱，所为不谀，敢犯主之严颜，面言主之过失，<br>如此者，直臣也。是谓六正。何谓六邪？一曰，安官食禄，不务公事，与代浮沉，<br>左右观望，如此者，具臣也。二曰，主所言皆曰善，主所为皆曰可，隐而求主之<br>所好而进之，以快主之耳目，偷合苟容，与主为乐，不顾其后害，如此者，谀臣<br>也。三曰，内实险诐，外貌小谨，巧言令色，妒善嫉贤，所欲进，则明其美、<br>隐其恶，所欲退，则明其过、匿其美，使主赏罚不当，号令不行，如此者，奸臣<br>也。四曰，智足以饰非，辩足以行说，内离骨肉之亲，外构朝廷之乱，如此者，<br>谗臣也。五曰，专权擅势，以轻为重，私门成党，以富其家，擅矫主命，以自贵<br>显，如此者，贼臣也。六曰，谄主以佞邪，陷主於不义，朋党比周，以蔽主明，<br>使白黑无别，是非无间，使主恶布於境内，闻於四邻，如此者，亡国之臣也。是<br>谓六邪。贤臣处六正之道，不行六邪之术，故上安而下治。生则见乐，死则见思，<br>此人臣之术也。”《礼记》曰：“权衡诚悬，不可欺以轻重。绳墨诚陈，不可欺<br>以曲直。规矩诚设，不可欺以方圆。君子审礼，不可诬以奸诈。”然则臣之情伪，<br>知之不难矣。又设礼以待之，执法以御之，为善者蒙赏，为恶者受罚，安敢不企<br>及乎？安敢不尽力乎？<br>国家思欲进忠良，退不肖，十有馀载矣，徒闻其语，不见其人，何哉？盖言<br>之是也，行之非也。言之是，则出乎公道，行之非，则涉乎邪径。是非相乱，好<br>恶相攻。所爱虽有罪，不及於刑。所恶虽无辜，不免於罚。此所谓爱之欲其生，<br>恶之欲其死者也。或以小恶弃大善，或以小过忘大功。此所谓君之赏不可以无功<br>求，君之罚不可以有罪免者也。赏不以劝善，罚不以惩恶，而望邪正不惑，其可<br>得乎？若赏不遗疏远，罚不阿亲贵，以公平为规矩，以仁义为准绳，考事以正其<br>名，循名以求其实，则邪正莫隐，善恶自分。然后取其实，不尚其华，处其厚，<br>不居其薄，则不言而化，期月而可知矣！若徒爱美锦，而不为民择官。有至公之<br>言，无至公之实，爱而不知其恶，憎而遂忘其善。徇私情以近邪佞，背公道而远<br>忠良，则虽夙夜不怠，劳神苦思，将求至理，不可得也。<br>书奏，甚嘉纳之。<br>贞观二十一年，太宗在翠微宫，授司农卿李纬户部尚书。房玄龄是时留守京<br>城。会有自京师来者，太宗问曰：“玄龄闻李纬拜尚书，如何？”对曰：“但云<br>‘李纬大好髭须’，更无他语。”由是改授洛州刺史。<br><hr>
