<h4>《史部·元史·卷一百八十六  列传第七十三》<b class="x">作者：宋濂等</b></h4>
<br>○吕思诚<br>吕思诚，字仲实，平定州人。六世祖宗礼，金进士，辽州司户。宗礼生仲堪，<br>亦举进士。仲堪生时敏，时敏生钊，为千夫长，死国事。钊生德成，德成生允，<br>卒平定知州致仕，思诚父也。母冯氏，梦一丈夫，乌巾、白襕衫、红鞓束带，<br>趋而揖曰：“我文昌星也。”及寤，思诚生，目有神光，见者异之。及长，从萧<br><imgheight=32width=32border=0src=/bzk/Z060.bmp>学治经。已而入国子学为陪堂生，试国子伴读，中其选。擢泰定元年进士第，<br>授同知辽州事，未赴。丁内艰。改景州蓚县尹。差民户为三等，均其徭役；刻孔<br>子象，令社学祀事；每岁春行田，树畜勤敏者，赏以农器，人争趋事，地无遗力。<br>民石安儿等，流离积年，至是，闻风复业。印识文簿，畀社长藏之，季月报县，<br>不孝弟、不事生业者，悉书之，罚其输作。胥吏至社者，何人用饮食若干，多者<br>责偿其直。豪猾者窜名职田户，思诚尽祛其弊。天历兵兴，豫贷钞于富民，令下<br>造军器，事皆先集，民用不扰。于后得官价，亟以还民。翟彝自其大父因河南乱，<br>被掠为人奴，岁纳丁粟以免作。思诚知彝力学，如其主与之约，终彝身粟三十石，<br>仍代之输，彝得为良民。他日买羊，刘智社民李，持酒来见，诉其弟匿羊，思诚<br>叱之退。王青兄弟四人，友爱弥笃，思诚至其家，取酒劝酬，欢同骨肉。李之兄<br>弟相谓曰：“我等终不敢见尹矣。”各具酒食相切责，悔前过，析居三十年，复<br>还同爨。镇民张复，叔母孀居，且瞽，丐食以活，恐思诚闻之，即日迎养。思诚<br>怜其贫，令为媒互人以养之。天旱，道士持青蛇，曰卢师谷小青，谓龙也，祷之<br>即雨。思诚以其惑人，杀蛇，逐道士，雨亦随至，遂有年。县多淫祠，动以百余<br>计，刑牲以祭者无虚日，思诚悉命毁之，唯存江都相董仲舒祠。<br>擢翰林国史院检阅官，俄升编修。文宗在奎章阁，有旨取国史阅之，左右舁<br>匮以往，院长贰无敢言。思诚在末僚，独跪阁下争曰：“国史纪当代人君善恶，<br>自古天子无观阅之者。”事遂寝。寻擢国子监丞，升司业，拜监察御史。与斡玉<br>伦徒等劾中书平章政事彻里帖木儿变乱朝政，章上，留中不下，思诚纳印绶殿前，<br>遂出佥广西廉访司事。巡行郡县，土官有于元帅者，恃势鱼肉人，恐事觉，阴遣<br>其子迓思诚于道。思诚缚之，悉发其阴私，痛惩其罪，一道震肃。移浙西。达识<br>帖睦迩时为南台御史大夫，与江浙省臣有隙，嗾思诚劾之，思诚曰：“吾为天子<br>耳目，不为台臣鹰犬也。”不听。已而闻行省平章左吉贪墨，浙民多怨之，思诚<br>奏疏其罪，流之海南。<br>复召为国子司业，迁中书左司员外郎。盗杀河南省臣，以伪檄呼廉访使段辅<br>入行省事，及事败，诖误者三十余人，将置于法，思诚言于朝，皆释之。升左司<br>郎中。思诚素刚直，人多嫉之，遂以言罢。起为右司郎中，拜刑部尚书。科举复<br>行，与佥书枢密院事韩镛为御试读卷官。改礼部尚书，御史台奏为治书侍御史，<br>总裁辽、金、宋三史，升侍御史，枢密院奏为副使，御史台留为侍御史。会平章<br>政事巩卜班不法，监察御史劾之，御史大夫也先帖木儿曰：“姑徐之。”思诚趣<br>入奏，巩卜班罢。大夫衔思诚，将谋挤之，思诚即谒告。朝廷知思诚无他，迁河<br>东廉访使。未几，召为集贤侍讲学士，兼国子祭酒，出为湖广行省参知政事，诸<br>生抗疏留之，不可。道中授湖北廉访使，入拜中书参知政事，升左丞，转御史中<br>丞。劾奏清道官不尽职，罢之。再任左丞、知经筵事，提调国子监，兼翰林学士<br>承旨、知制诰兼修国史，加荣禄大夫，总裁后妃、功臣传，会粹《六条政类》，<br>帝赐玉带，眷顾弥笃。又为枢密副使，仍知经筵事，复为中书左丞。御史大夫纳<br>麟，诬参政孔思立受赇事，或欲连中思诚，纳麟曰：“吕左丞素有廉声，难以及<br>之。”遂止。<br>拜集贤学士，仍兼国子祭酒。吏部尚书契哲笃、左司都事武祺等，建言更钞<br>法，以楮币一贯文省权铜钱一千文为母，铜钱为子，命廷臣集议。思诚曰：“中<br>统、至元自有母子，上料为母，下料为子，譬之蒙古人以汉人子为后，皆人类也，<br>尚终为汉人之子，岂有故纸为父而立铜为子者乎？”一座咸笑。思诚又曰：“钱<br>钞用法，见为一致，以虚换实也。今历代钱、至正钱、中统钞、至元钞、交钞分<br>为五项，虑下民知之，藏其实而弃其虚，恐不利于国家也。”契哲笃曰：“至元<br>钞多伪，故更之尔。”思诚曰：“至元钞非伪，人为伪尔。交钞若出，亦为伪者<br>矣。且至元钞犹故戚也，家之童奴且识之；交钞犹新戚也，虽不敢不亲，人未识<br>也，其伪反滋多尔。况祖宗之成宪，其可轻改哉！”契哲笃曰：“祖宗法弊，亦<br>可改矣。”思诚曰：“汝辈更法，又欲上诬世皇，是汝与世皇争高下也。且自世<br>皇以来，诸帝皆谥曰孝，改其成宪，可谓孝乎？”契哲笃曰：“钱钞兼行何如？”<br>思诚曰：“钱钞兼行，轻重不伦，何者为母，何者为子？汝不通古今，道听而途<br>说，何足行哉！”契哲笃忿曰：“我等策既不可行，公有何策？”思诚曰：“我<br>有三字策曰：行不得！行不得！”丞相脱脱见思诚言直，颇狐疑未决。御史大夫<br>也先帖木儿独曰：“吕祭酒之言亦有是者，但不当在庙堂上大声历色尔。”已而<br>监察御史承望风旨，劾思诚狂妄，夺其诰命并所赐玉带，复左迁湖广行省左丞，<br>遣太医院宣使秦初即其家迫遣之。初窘辱之，不遗余力，思诚不为动。贻书参议<br>龚伯遂曰：“去年许可用为河南左丞，今年吕思诚为湖广左丞，世事至此，足下<br>得无动心乎？”<br>抵武昌城下，语诸将曰：“贼据城与诸君相持经久，必不知吾为此来，出其<br>不意，可以入城。”遂行。诸将不获已，随其后，竟不烦转斗而入。询其故，贼<br>仓卒无备。尽惊走。思诚乃大会军民官吏告之曰：“贼去，示吾弱也，规将复来。”<br>于是申号令，戒职事，修器械，葺城郭，明部伍，先谋自守，徐议出征。苗军暴<br>横，侵辱省宪，思诚正色叱之曰：“若等能杀吕左丞乎？”自是无敢复至。曾未<br>数日，召还，复为中书左丞。思诚去二日，城复陷。移光禄大夫、大司农。俄得<br>疾，以至正十七年三月十七日卒，年六十有五。<br>思诚气宇凝定，素以劲拔闻，不为势利所屈。三为祭酒，一法许衡之旧，诸<br>生从化，后多为名士。尝病古注疏太繁，魏了翁删之太简，将约其中以成书，不<br>果。有文集若干卷、《两汉通纪》若干卷。谥忠肃。<br>○汪泽民<br>汪泽民，字叔志，徽之婺源州人，宋端明殿学士藻之七世孙也。少警悟，家<br>贫力学，既长，遂通诸经。延祐初，以《春秋》中乡贡，上礼部，下第，授宁国<br>路儒学正。五年，遂登进士第，授承事郎、同知岳州路平江州事。以母年八十，<br>上书愿夺所授官一等或二等，得近地以便养，不允。南归奉母之官。州民李氏，<br>以赀雄，其弟死，妻誓不他适，兄利其财，嗾族人诬妇以奸事。狱成而泽民至，<br>察知其枉，为直之。会朝廷征江南包银，府檄泽民分辨，民不扰而事集。寻迁南<br>安路总管府推官。镇守万户朵儿赤，持官府短长，郡吏王甲，殴伤属县长官，诉<br>郡，同僚畏朵儿赤，托故不视事，泽民独捕甲，系之狱。朵儿赤赂巡按御史，受<br>甲家人诉，欲出之，泽民正色与辨，御史沮怍，夜竟去，乃卒罪王甲。潮州府判<br>官钱珍，以奸淫事杀推官梁楫，事连广东廉访副使刘珍，坐系者二百余人，省府<br>官凡六委官鞫问，皆顾忌淹延弗能白，复檄泽民谳之，狱立具，人服其明。迁信<br>州路总管府推官。丁母忧，服除，授平江路总管府推官。有僧净广，与他僧有憾，<br>久绝往来，一日，邀广饮，广弟子急欲得师财，且苦其棰楚，潜往它僧所杀之。<br>明日诉官，它僧不胜考掠，乃诬服，三经审录，词无异，结案等报。泽民取行凶<br>刀视之，刀上有铁工姓名，召工问之，乃其弟子刀也，一讯吐实，即械之而出他<br>僧，人惊以为神。调济宁路兖州知州，孔子后衍圣公袭封职三品，泽民建议，以<br>谓宜升其品秩，以示褒崇宣圣之意，廷议从之。<br>至正三年，朝廷修辽、金、宋史，召泽民赴阙，除国子司业，与修史。书成，<br>迁集贤直学士，阶太中大夫。未两月，即移书告老。大学士和尚曰：“集贤、翰<br>林，实养老尊贤之地，先生何为遽去？愿少留，以副上意。”泽民曰：“以布衣<br>叨荣三品，志愿足矣。”遂以嘉议大夫、礼部尚书致仕。既归田里，与门生故人<br>相往返嬉游，超然若忘世者。<br>十五年，蕲黄贼陷徽州，时泽民居宣州。已而贼来犯宣州，江东廉访使道童<br>雅重泽民，日就之询守御计，城得无虞。明年，长枪军琐南班等叛，来寇城，或<br>劝泽民去，泽民曰：“我虽无官守，故受国厚恩，临危爱死，非臣子节。”留不<br>去，凡战斗筹画，多泽民参决之，累败贼兵。既而寇益众，城陷，泽民为所执。<br>使之降，大骂不屈，遂遇害，年七十。事闻，赠资善大夫、江浙行中书省左丞，<br>追封谯国郡公，谥文节。<br>○干文传<br>干文传，字寿道，平江人。祖宗显，宋承信郎。父雷龙，乡贡进士。宗显之<br>先世以武弁入官，而力教其子以文易武，故雷龙两举进士，宋亡，不及仕。及生<br>文传，乃名今名以期之。文传少嗜学，十岁能属文，未冠，已有声誉，用举者为<br>吴及金坛两县学教谕、饶州慈湖书院山长。仁守诏举进士，文传首登延祐二年乙<br>科，授同知昌国州事，累迁长洲、乌程两县尹，升婺源知州，又知吴江州。<br>文传长于治剧，所至俱有善政。自其始至昌国，即能柔之以恩信，于是海岛<br>之民，虽顽犷不易治，至有剽掠海中若化外然者，亦为之变俗。初，长官强愎自<br>恣，文传推诚以待之，久乃自屈服。盐场官方倚转运司势，虐使州民，家业破荡，<br>文传语同列曰：“吾属受天子命，以牧此民，可坐视而弗之救乎！”乃亟为陈理，<br>上官莫能夺，民赖以免。长洲为文传乡邑，文传徙榻公署，无事未尝辄出，而亲<br>旧莫敢通私谒。会创行助役法，凡民田百亩，令以三亩入官，为受役者之助。文<br>传既专任其县事，而行省又以无锡州及华亭、上海两县之事诿焉。文传谕豪家大<br>姓，以腴田来归，而中人之家，自是不病于役。其在乌程，有富民张甲之妻王，<br>无子，张纳一妾于外，生子，未晬，王诱妾以儿来，寻逐妾，杀儿焚之。文传闻<br>而发其事，得死儿余骨，王厚贿妾之父母，买邻家儿为妾所生，儿初不死。文传<br>令妾抱儿乳之，儿啼不就乳，妾之父母吐实，乃呼邻妇至，儿见之，跃入其怀，<br>乳之即饮，王遂伏辜。丹徒县民有二弟共杀其姊者，狱久不决，浙西廉访司俾文<br>传鞫之，既得其情，其母乞贷二子命，为终养计，文传谓二人所承有轻重，以首<br>从论，则为首者当死，司官从之。婺源之俗，男女婚聘后，富则渝其约，有育其<br>女至老死不嫁者；亲丧，贫则不举，有停其柩累数世不葬者。文传下车，即召其<br>耆老，使以礼训告之，阅三月而婚丧俱毕。宋大儒朱熹，上世居婺源，故业为豪<br>民所占，子孙诉于有司，莫能直，文传谕其民以理，不烦穷治而悉归之。复募好<br>义者，即其故宅基建祠，俾朱氏世守焉。有富民江丙，出游京师，娶娼女张为妇，<br>江既客死，张走数千里，返其柩以葬，前妻之子因苦之，既而杀之，瘗其尸山谷<br>间。官司知之，利其贿不问，文传乃发其事，而论如法。文传莅官，其所设施多<br>此类，故其治行往往为诸州县最。韩镛时佥浙西廉访司事，作《乌程谣》以纪其<br>绩，论者谓其有古循吏之风。<br>至正三年，召赴阙，承诏预修《宋史》，书成，赏赉优渥，仍有旨四品以下<br>各进一官。擢文传集贤待制。亡何，以嘉议大夫、礼部尚书致仕。卒，年七十八。<br>文传气貌充伟，识度凝远，喜接引后进，考试江浙、江西乡闱，所取士后多<br>知名。为文务雅正，不事浮藻，其于政事为尤长云。<br>○韩镛<br>韩镛，字伯高，济南人。延祐五年中进士第，授将仕郎、翰林国史院编修官，<br>寻迁集贤都事。泰定四年，转国子博士，俄拜监察御史。当时由进士入官者仅百<br>之一，由吏致位显要者常十之九。帝乃欲以中书参议傅岩起为吏部尚书，镛上言：<br>“吏部掌天下铨衡，岩起从吏入官，乌足尽知天下贤才。况尚书秩三品，岩起累<br>官四品耳，于法亦不得升。”制可其奏。<br>天历元年，除佥浙西廉访司事，击奸暴，黜贪墨，而特举乌程县尹干文传治<br>行为诸县最，所至郡县，为之肃然。二年，转江浙财赋副总管。至顺元年，除国<br>子司业，寻迁南行台治书侍御史。顺帝初，历佥宣徽及枢密院事。至正二年，除<br>翰林侍讲学士，既而拜侍御史，以刚介为时所忌，言事者诬劾其赃私，乃罢去。<br>五年，台臣辨其诬，遂复起参议中书省事。<br>七年，朝廷慎选守令，参知政事魏中立言于帝：“当今必欲得贤守令，无加<br>镛者。”帝乃特署镛姓名，授饶州路总管。饶之为俗尚鬼，有觉山庙者，自昔为<br>妖以祸福人，为盗贼者事之尤至，将为盗，必卜之。镛至，即撤其祠宇，沉土偶<br>人于江。凡境内淫祠有不合祀典者，皆毁之。人初大骇，已而皆叹服。镛知民可<br>教，俾俊秀入学宫，求宿儒学行俱尊者，列为《五经》师，旦望必幅巾深衣以谒<br>先圣，月必考订课试，以示劝励。每治政之暇，必延见其师生，与之讲讨经义，<br>由是人人自力于学，而饶之以科第进者，视他郡为多。镛居官廨，自奉淡泊，僚<br>属亦皆化之。先是，朝使至外郡者，官府奉之甚侈，一不厌其所欲，即衔之，往<br>往腾谤于朝，其出使于饶者，镛延见郡舍中，供以粝饭，退皆无有后言。其后有<br>旨以织币脆薄，遣使笞行省臣及诸郡长吏。独镛无预。镛治政，虽细事，其详密<br>多类此。<br>十年，拜中书参知政事。十一年，丞相脱脱在位，而龚伯璲辈方用事，朝<br>廷悉议更张，镛有言，不见听。人或以镛优于治郡，而执政非其所长，遂出为甘<br>肃行省参知政事。及脱脱罢，用事者悉诛，而镛又独免祸。乃迁西行台中丞，殁<br>于官。<br>○李稷<br>李稷，字孟豳，滕州人。稷幼颖敏，八岁能记诵经史。从其父官袁州，师夏<br>镇，又从官铅山，师方回孙。镇、回孙皆名进士，长于《春秋》，稷兼得其传。<br>泰定四年，中进士第，授淇州判官。淇当要冲，稷至，能理其剧。岁大饥，告于<br>朝堂以赈之，民获以苏。游民尚安儿，饮博亡赖，稷疑其为非，督弓兵擒之，果<br>盗邻村王甲家财，与其党五人俱伏辜。调海陵县丞，亦有能声。入为翰林国史院<br>编修官，擢御史台照磨。<br>至正初，出为江南行台监察御史，迁都事，又入为监察御史。劾奏阉宦高龙<br>卜恃赖恩私，侵挠朝政，擅作威福，交通时相，请谒公行，为国基祸，乞加窜逐，<br>以正邦刑。章上，流高龙卜于征东。又言：“御史封事，须至御前开拆，以防壅<br>蔽之患。言事官须优加擢用，以开谏诤之路。殿中侍御史、给事中、起居注，须<br>任端人直士，书百司奏请，及帝所可否，月达省台，付史馆，以备纂修之实。”<br>承天护圣寺火，有旨更作，乃上言：“水旱相仍，公私俱乏，不宜妄兴大役。”<br>议遂寝。会朝廷方注意守令，因言：“下县尹多从吏部铨注，或非其才，宜并归<br>省选。茶盐铁课，责备长吏，动受刑谴，何以临民，宜分委佐贰。投下达鲁花赤，<br>蠹政害民，宜为佐贰。”帝悉可其奏。迁中书左司都事，又四迁为户部尚书。十<br>一年，廷议以中原租税不实，将履亩起税，稷诣都堂言曰：“方今妖寇窃发，民<br>庶流亡，此政一行，是驱民为盗也。”相臣是之。寻参议中书省事，俄迁治书侍<br>御史。<br>十二年，从丞相脱脱出师征徐州，徐既平，谒告归滕州，迁曾祖父以下十七<br>丧，序昭穆以葬，敕赐碑树焉。既而召为詹事丞，除侍御史，俄迁中书参知政事。<br>皇太子受册，摄大礼使，遂除枢密副使。帝躬祀郊庙，摄太常少卿，寻复为侍御<br>史，又为中书参知政事，俄升资善大夫、御史中丞，寻特加荣禄大夫。至正十九<br>年，丁母忧，两起复，为陕西行省左丞、枢密副使，乞终制，不起。服阕，命为<br>大都路总管，兼大兴府尹，除副詹事。二十四年，出为陕西行台中丞，未行，改<br>山东廉访使。得疾，上章致仕，还京师。卒，年六十一。赠推忠赞理正宪功臣、<br>集贤大学士、荣禄大夫、柱国，追封齐国公，谥文穆。<br>稷为人孝友恭俭，廉慎忠勤，处家严而有则，与人交，一以诚恪，尤笃于乡<br>党朋友之谊。中丞任择善、陈思谦既没，皆抚其遗孤，人以是多之。出入台省者<br>二十年，始卒无疵，为时名卿云。<br>○盖苗<br>盖苗，字耘夫，大名元城人。幼聪敏好学，善记诵，及弱冠，游学四方，艺<br>业大进。延祐五年，登进士第，授济宁路单州判官。州多系囚，苗请疏决之。知<br>州以为囚数已上，部使者未报，不可决。苗曰：“设使者有问，请身任其责。”<br>知州乃勉从之，使者果阅牍而去。岁饥，白郡府，未有以应。会他邑亦以告，郡<br>府遣苗至户部以请，户部难之，苗伏中书堂下，出糠饼以示曰：“济宁民率食此，<br>况不得此食者尤多，岂可坐视不救乎！”因泣下，时宰大悟，凡被灾者，咸获赈<br>焉。有官粟五百石陈腐，以借诸民，期秋熟还官。及秋，郡责偿甚急，部使者将<br>责知州，苗曰：“官粟实苗所贳，今民饥不能偿，苗请代还。”使者乃已其责。<br>单州税粮，岁输馆陶仓，距单五百余里，载驮担负，民甚苦之，春犹未足。是秋，<br>馆陶大熟，苗先期令民籴粟仓下，十月初，仓券已至，省民力什之五。<br>辟御史台掾，除山东廉访司经历，历礼部主事，擢江南行台监察御史。建言<br>严武备以备不虞，简兵卒以壮国势，全功臣以隆大体，惜官爵以清铨选，考实行<br>以抑奔竞，明赏罚以杜奸欺，计利害以孚民情，去民贼以崇礼节。皆切于时务，<br>公论韪之。天历初，文宗诏以建康潜邸为佛寺，务穷壮丽，毁民居七十余家，仍<br>以御史大夫督其役。苗上封事曰：“臣闻使民以时，使臣以礼，自古未有不由斯<br>道而致隆平者。陛下龙潜建业之时，居民困于供给，幸而获睹今日之运，百姓跂<br>足举首，以望非常之恩。今夺农时以创佛寺，又废民居，使之家破产荡，岂圣人<br>御天下之道乎？昔汉高帝兴于丰、沛，为复两县，光武中兴南阳，免税三年，既<br>不务此，而隆重佛氏，何以满斯民之望哉！且佛以慈悲为心，方便为教，今尊佛<br>氏而害生民，无乃违其方便之教乎？台臣职专纠察，表正百司，今乃委以修缮之<br>役，岂其礼哉？”书奏，御史大夫果免督役。入为监察御史。文宗幸护国仁王寺，<br>泛舟玉泉，苗进曰：“今频年不登，边隅不靖，政当恐惧修省，何暇逸游，以临<br>不测之渊乎？”帝嘉纳之，赐以对衣上尊，即日还宫。台臣拟苗佥淮东廉访司事，<br>以闻，帝曰：“仍留盖御史，朕欲闻其谠言也。”以丁外艰去，免丧，除太禧宗<br>禋院都事。中书檄苗行视河道，还言：“河口淤塞，今苟不治，后日必为中原大<br>患。”都水难之，事遂寝。<br>至正初，用荐者知亳州，修学宫，完州廨。有豪强占民田为己业，民五十余<br>人诉于苗，苗讯治之，豪民咸自引服。苗曰：“尔等罪甚重，然吾观皆有改过意。”<br>遂从轻议。至元四年，起为左司都事，在左司仅十八日，凡决数百事。丁内忧，<br>宰相惜其去，重赙之。至正二年，起为户部郎中，俄擢御史台都事，御史大夫欲<br>以故人居言路，苗曰：“非其才也。”大夫不悦而起，其晚，邀至私第以谢，人<br>两贤之。出为山东廉访副使。益都、淄、莱地旧称产金，朝廷建一府六所综其事，<br>民岁买金以输官，至是六十年矣。民有忤其官长意，辄谓所居地有金矿，掘地及<br>泉而后止。猾吏为奸利，莫敢谁何。苗建言罢之。三年，入为户部侍郎。四年，<br>由都水监迁刑部尚书。初，盗杀河南省宪官，延坐五百余家，已有诏除首罪外，<br>余从原宥。至是，宰臣追复欲尽诛戮，苗坚持不可。御史趣具狱，苗曰：“肆赦<br>复杀，在法所无，御史独宜劾苗，其敢累朝廷之宽仁乎！”卒用苗议，罢之。出<br>为山东廉访使，民饥为盗，所在群聚，乃上救荒弭盗十二事，劾宣慰使骫骳<br>不法者。有司援例欲征苗所得职田，苗曰：“年荒民困，吾无以救，尚忍征敛以<br>肥己耶！”辄命已之。同僚皆无敢取。召参议中书省事。<br>五年，出为陕西行台侍御史，迁陕西行省参知政事。六年，复入为治书侍御<br>史，升侍御史，寻拜中书参知政事、同知经筵事。大臣以两京驰道狭隘，奏毁民<br>田庐广之，已遣使督有司治之矣，苗执曰：“驰道创自至元初，何今日独为隘乎！”<br>力辩，乃罢。又欲宿卫士悉出为郡长官，俾以养贫，苗议曰：“郡长所以牧民，<br>岂养贫之地哉？果有不能自存，赐之钱可也。若任郡寄，必择贤才而后可。”议<br>遂寝。又欲以钞万贯与角者，苗曰：“诸处告饥，不蒙赈恤，力戏何功，获此<br>重赏乎？”又，佥四川廉访司事家人违例收职田，奉使宣抚，直坐其主，宰臣命<br>奉使即行遣，苗请付法司详议，勿使宪司以为口实。于是时相顾谓僚佐曰：“所<br>以引盖君至枢机者，欲其相助也，乃每事相抗，何耶？今后有公务，毋白参政。”<br>苗叹曰：“猥以非才，待罪执政，中书之事，皆当与闻，今宰相言若此，不退何<br>俟？”将引去，而适有旨拜江南行台御史中丞。然宰臣怒苗终不解，比至，即除<br>甘肃行省左丞，时苗已致仕归田里矣。时宰复奏旨趣赴任，苗舁疾就道。至镇，<br>即上言：“西土诸王，为国藩屏，赐赉虽有常制，而有司牵于文法，遂使恩泽不<br>以时及，有匮乏之忧，大非隆亲厚本之意。”又言：“甘肃每岁中粮，奸弊百端，<br>请以粮钞兼给，则军民咸利矣。”朝廷从之。迁陕西行御史台中丞。到官数日，<br>即上疏乞骸骨，还乡里。明年卒，年五十八。赠摅诚赞治功臣、中书左丞、上护<br>军，追封魏国公，谥文献。<br>苗学术淳正，性孝友，喜施与，置义田以赡宗族。平居恂恂谦谨，及至遇事，<br>张目敢言，虽经挫折，无少回挠，有古遗直之风焉。<br><hr>
