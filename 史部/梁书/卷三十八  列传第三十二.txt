<h4>《史部·梁书·卷三十八  列传第三十二》<b class="x">作者：姚思廉</b></h4>
<br>◎朱异贺琛<br>朱异，字彦和，吴郡钱唐人也。父巽，以义烈知名，官至齐江夏王参军、吴<br>平令。异年数岁，外祖顾欢抚之，谓异祖昭之曰：“此儿非常器，当成卿门户。”<br>年十余岁，好群聚蒲博，颇为乡党所患。既长，乃折节从师，遍治《五经》，尤<br>明《礼》、《易》，涉猎文史，兼通杂艺，博弈书算，皆其所长。年二十，诣都，<br>尚书令沈约面试之，因戏异曰：“卿年少，何乃不廉？”异逡巡未达其旨。约乃<br>曰：“天下唯有文义棋书，卿一时将去，可谓不廉也。”其年，上书言建康宜置<br>狱司，比廷尉。敕付尚书详议，从之。旧制，年二十五方得释褐。时异适二十一，<br>特敕擢为扬州议曹从事史。寻有诏求异能之士，《五经》博士明山宾表荐异曰：<br>“窃见钱唐朱异，年时尚少，德备老成。在独无散逸之想，处暗有对宾之色，器<br>宇弘深，神表峰峻。金山万丈，缘陟未登；玉海千寻，窥映不测。加以珪璋新琢，<br>锦组初构，触响铿锵，值采便发。观其信行，非惟十室所稀，若使负重遥途，必<br>有千里之用。”高祖召见，使说《孝经》、《周易》义，甚悦之，谓左右曰：<br>“朱异实异。”后见明山宾，谓曰：“卿所举殊得其人。”仍召异直西省，俄兼<br>太学博士。其年，高祖自讲《孝经》，使异执读。迁尚书仪曹郎，入兼中书通事<br>舍人，累迁鸿胪卿，太子右卫率，寻加员外常侍。<br>普通五年，大举北伐，魏徐州刺史元法僧遣使请举地内属，诏有司议其虚实。<br>异曰：“自王师北讨，克获相继，徐州地转削弱，咸愿归罪法僧，法僧惧祸之至，<br>其降必非伪也。”高祖仍遣异报法僧，并敕众军应接，受异节度。既至，法僧遵<br>承朝旨，如异策焉。中大通元年，迁散骑常侍。自周舍卒后，异代掌机谋，方镇<br>改换，朝仪国典，诏诰敕书，并兼掌之。每四方表疏，当局簿领，谘询详断，填<br>委于前。异属辞落纸，览事下议，纵横敏赡，不暂停笔，顷刻之间，诸事便了。<br>大同四年，迁右卫将军。六年，异启于仪贤堂奉述高祖《老子义》，敕许之。<br>及就讲，朝士及道俗听者千余人，为一时之盛。时城西又开士林馆以延学士，异<br>与左丞贺琛递日述高祖《礼记中庸义》，皇太子又召异于玄圃讲《易》。八年，<br>改加侍中。太清元年，迁左卫将军，领步兵。二年，迁中领军，舍人如故。<br>高祖梦中原平，举朝称庆，旦以语异，异对曰：“此宇内方一之征。”及侯<br>景归降，敕召群臣议，尚书仆射谢举等以为不可，高祖欲纳之，未决；尝夙兴至<br>武德阁，自言“我国家承平若此，今便受地，讵是事宜，脱致纷纭，悔无所及”。<br>异探高祖微旨，应声答曰：“圣明御宇，上应苍玄，北土遗黎，谁不慕仰？为无<br>机会，未达其心。今侯景分魏国太半，输诚送款，远归圣朝，岂非天诱其衷，人<br>奖其计！原心审事，殊有可嘉。今若不容，恐绝后来之望。此诚易见，愿陛下无<br>疑。”高祖深纳异言，又感前梦，遂纳之。及贞阳败没，自魏遣使还，述魏相高<br>澄欲更申和睦。敕有司定议，异又以和为允，高祖果从之。其年六月，遣建康令<br>谢挺、通直郎徐陵使北通好。是时，侯景镇寿春，累启绝和，及请追使。又致书<br>与异，辞意甚切，异但述敕旨以报之。八月，景遂举兵反，以讨异为名。募兵得<br>三千人，及景至，仍以其众守大司马门。<br>初，景谋反，合州刺史鄱阳王范、司州刺史羊鸦仁并累有启闻，异以景孤立<br>寄命，必不应尔，乃谓使者：“鄱阳王遂不许国家有一客！”并抑而不奏，故朝<br>廷不为之备。及寇至，城内文武咸尤之。皇太子又制《围城赋》，其末章云：<br>“彼高冠及厚履，并鼎食而乘肥，升紫霄之丹地，排玉殿之金扉，陈谋谟之启沃，<br>宣政刑之福威，四郊以之多垒，万邦以之未绥。问豺狼其何者？访虺蜴之为谁？”<br>盖以指异。异因惭愤，发病卒，时年六十七。诏曰：“故中领军异，器宇弘通，<br>才力优赡，谘谋帷幄，多历年所。方赞朝经，永申寄任。奄先物化，恻悼兼怀。<br>可赠侍中、尚书右仆射，给秘器一具。凶事所须，随由资办。”旧尚书官不以为<br>赠，及异卒，高祖惜之，方议赠事。左右有善异者，乃启曰：“异忝历虽多，然<br>平生所怀，愿得执法。”高祖因其宿志，特有此赠焉。<br>异居权要三十余年，善窥人主意曲，能阿谀以承上旨，故特被宠任。历官自<br>员外常侍至侍中，四官皆珥貂，自右卫率至领军，四职并驱卤簿，近代未之有也。<br>异及诸子自潮沟列宅至青溪，其中有台池玩好，每暇日与宾客游焉。四方所馈，<br>财货充积。性吝啬，未尝有散施。厨下珍羞腐烂，每月常弃十数车，虽诸子别房<br>亦不分赡。所撰《礼》、《易》讲疏及仪注、文集百余篇，乱中多亡逸。<br>长子肃，官至国子博士；次子闰，司徒掾。并遇乱卒。<br>贺琛，字国宝，会稽山阴人也。伯父蒨，步兵校尉，为世硕儒。琛幼，蒨授<br>其经业，一闻便通义理。蒨异之，常曰：“此儿当以明经致贵。”蒨卒后，琛家<br>贫，常往还诸暨，贩粟以自给。闲则习业，尤精《三礼》。初，蒨于乡里聚徒教<br>授，至是又依琛焉。<br>普通中，刺史临川王辟为祭酒从事史。琛始出都，高祖闻其学术，召见文德<br>殿，与语悦之，谓仆射徐勉曰：“琛殊有世业。”仍补王国侍郎，俄兼太学博士，<br>稍迁中卫参军事、尚书通事舍人，参礼仪事。累迁通直正员郎，舍人如故。又征<br>西鄱阳王中录事，兼尚书左丞，满岁为真。诏琛撰《新谥法》，至今施用。时皇<br>太子议，大功之末，可以冠子嫁女。琛驳之曰：<br>令旨以“大功之末可得冠子嫁女，不得自冠自嫁。”推以《记》文，窃犹致<br>惑。案嫁冠之礼，本是父之所成，无父之人，乃可自冠。故称大功小功，并以冠<br>子嫁子为文；非关惟得为子，己身不得也。小功之末，既得自嫁娶，而亦云“冠<br>子娶妇”，其义益明。故先列二服，每明冠子嫁子，结于后句，方显自娶之义。<br>既明小功自娶，即知大功自冠矣，盖是约言而见旨。若谓缘父服大功，子服小功，<br>小功服轻，故得为子冠嫁，大功服重，故不得自嫁自冠者，则小功之末，非明父<br>子服殊，不应复云“冠子嫁子”也。若谓小功之文言己可娶，大功之文不言己冠，<br>故知身有大功，不得自行嘉礼，但得为子冠嫁。窃谓有服不行嘉礼，本为吉凶不<br>可相干。子虽小功之末，可得行冠嫁，犹应须父得为其冠嫁。若父于大功之末可<br>以冠子嫁子，是于吉凶礼无碍；吉凶礼无碍，岂不得自冠自嫁？若自冠自嫁于事<br>有碍，则冠子嫁子宁独可通？今许其冠子而塞其自冠，是琛之所惑也。<br>又令旨推“下殇小功不可娶妇，则降服大功亦不得为子冠嫁”。伏寻此旨，<br>若谓降服大功不可冠子嫁子，则降服小功亦不可自冠自娶，是为凡厥降服大功小<br>功皆不得冠娶矣。《记》文应云降服则不可，宁得惟称下殇？今不言降服，的举<br>下殇，实有其义。夫出嫁出后，或有再降，出后之身，于本姊妹降为大功；若是<br>大夫服士，又以尊降，则成小功。其于冠嫁，义无以异。所以然者，出嫁则有受<br>我，出后则有传重，并欲薄于此而厚于彼，此服虽降，彼服则隆。昔实期亲，虽<br>再降犹依小功之礼，可冠可嫁。若夫期降大功，大功降为小功，止是一等，降杀<br>有伦，服末嫁冠，故无有异。惟下殇之服，特明不娶之义者，盖缘以幼稚之故。<br>夭丧情深，既无受厚佗姓，又异传重彼宗，嫌其年稚服轻，顿成杀略，故特明不<br>娶，以示本重之恩。是以凡厥降服，冠嫁不殊；惟在下殇，乃明不娶。其义若此，<br>则不得言大功之降服，皆不可冠嫁也。且《记》云“下殇小功”，言下殇则不得<br>通于中上，语小功则不得兼于大功。若实大小功降服皆不冠嫁，上中二殇亦不冠<br>嫁者，《记》不得直云“下殇小功则不可”。恐非文意。此又琛之所疑也。<br>遂从琛议。<br>迁员外散骑常侍。旧尚书南坐，无貂；貂自琛始也。顷之，迁御史中丞，参<br>礼仪事如先。琛家产既丰，买主第为宅，为有司所奏，坐免官。俄复为尚书左丞，<br>迁给事黄门侍郎，兼国子博士，未拜，改为通直散骑常侍，领尚书左丞，并参礼<br>仪事。琛前后居职，凡郊庙诸仪，多所创定。每见高祖，与语常移晷刻，故省中<br>为之语曰：“上殿不下有贺雅。”琛容止都雅，故时人呼之。迁散骑常侍，参礼<br>仪如故。<br>是时，高祖任职者，皆缘饰奸谄，深害时政，琛遂启陈事条封奏曰：<br>臣荷拔擢之恩，曾不能效一职；居献纳之任，又不能荐一言。窃闻“慈父不<br>爱无益之子，明君不畜无益之臣”，臣所以当食废飧，中宵而叹息也。辄言时事，<br>列之于后。非谓谋猷，宁云启沃。独缄胸臆，不语妻子。辞无粉饰，削槁则焚。<br>脱得听览，试加省鉴。如不允合，亮其戆愚。<br>其一事曰：今北边稽服，戈甲解息，政是生聚教训之时，而天下户口减落，<br>诚当今之急务。虽是处雕流，而关外弥甚，郡不堪州之控总，县不堪郡之裒削，<br>更相呼扰，莫得治其政术，惟以应赴征敛为事。百姓不能堪命，各事流移，或依<br>于大姓，或聚于屯封，盖不获已而窜亡，非乐之也。国家于关外赋税盖微，乃至<br>年常租课，动致逋积，而民失安居，宁非牧守之过？东境户口空虚，皆由使命繁<br>数。夫犬不夜吠，故民得安居。今大邦大县，舟舸衔命者，非惟十数；复穷幽之<br>乡，极远之邑，亦皆必至。每有一使，属所搔扰；况复烦扰积理，深为民害。驽<br>困邑宰，则拱手听其渔猎；桀黠长吏，又因之而为贪残。纵有廉平，郡犹掣肘。<br>故邑宰怀印，类无考绩，细民弃业，流冗者多，虽年降复业之诏，屡下蠲赋之恩，<br>而终不得反其居也。<br>其二事曰：圣主恤隐之心，纳隍之念，闻之遐迩，至于翾飞蠕动，犹且度脱，<br>况在兆庶。而州郡无恤民之志，故天下颙颙，惟注仰于一人，诚所谓“爱之如父<br>母，仰之如日月，敬之如鬼神，畏之如雷霆”。苟须应痛逗药，岂可不治之哉？<br>今天下宰守所以皆尚贪残，罕有廉白者，良由风俗侈靡。使之然也。淫奢之弊，<br>其事多端，粗举二条，言其尤者。夫食方丈于前，所甘一味。今之燕喜，相竞夸<br>豪，积果如山岳，列肴同绮绣，露台之产，不周一燕之资，而宾主之间，裁取满<br>腹，未及下堂，已同臭腐。又歌姬儛女，本有品制，二八之锡，良待和戎。今<br>畜妓之夫，无有等秩，虽复庶贱微人，皆盛姬姜，务在贪污，争饰罗绮。故为吏<br>牧民者，竞为剥削，虽致赀巨亿，罢归之日，不支数年，便已消散。盖由宴醑所<br>费，既破数家之产；歌谣之具，必俟千金之资。所费事等丘山，为欢止在俄顷。<br>乃更追恨向所取之少，今所费之多。如复傅翼，增其搏噬，一何悖哉！其余淫侈，<br>著之凡百，习以成俗，日见滋甚，欲使人守廉隅，吏尚清白，安可得邪！今诚宜<br>严为禁制，道之以节俭，贬黜雕饰，纠奏浮华，使众皆知，变其耳目，改其好恶。<br>夫失节之嗟，亦民所自患，正耻不及群，故勉强而为之，苟力所不至，还受其弊<br>矣。今若厘其风而正其失，易于反掌。夫论至治者，必以淳素为先，正雕流之弊，<br>莫有过俭朴者也。<br>其三事曰：圣躬荷负苍生以为任，弘济四海以为心，不惮胼胝之劳，不辞癯<br>瘦之苦，岂止日昃忘饥，夜分废寝。至于百司，莫不奏事，上息责下之嫌，下无<br>逼上之咎，斯实道迈百王，事超千载。但斗筲之人，藻棁之子，既得伏奏帷扆，<br>便欲诡竞求进，不说国之大体。不知当一官，处一职，贵使理其紊乱，匡其不及，<br>心在明恕，事乃平章。但务吹毛求疵，擘肌分理，运挈瓶之智，徼分外之求，以<br>深刻为能，以绳逐为务，迹虽似于奉公，事更成其威福。犯罪者多，巧避滋甚，<br>旷官废职，长弊增奸，实由于此。今诚愿责其公平之效，黜其谗愚之心，则下安<br>上谧，无侥幸之患矣。<br>其四事曰：自征伐北境，帑藏空虚。今天下无事，而犹日不暇给者，良有以<br>也。夫国弊则省其事而息其费，事省则养民，费息则财聚，止五年之中，尚于无<br>事，必能使国丰民阜。若积以岁月，斯乃范蠡灭吴之术，管仲霸齐之由。今应内<br>省职掌，各检其所部。凡京师治、署、邸、肆应所为，或十条宜省其五，或三条<br>宜除其一；及国容、戎备，在昔应多，在今宜少。虽于后应多，即事未须，皆悉<br>减省。应四方屯、传、邸、治，或旧有，或无益，或妨民，有所宜除，除之；有<br>所宜减，减之。凡厥兴造，凡厥费财，有非急者，有役民者；又凡厥讨召，凡厥<br>征求，虽关国计，权其事宜，皆须息费休民。不息费，则无以聚财；不休民，则<br>无以聚力。故蓄其财者，所以大用之也；息其民者，所以大役之也。若言小事不<br>足害财，则终年不息矣；以小役不足妨民，则终年不止矣。扰其民而欲求生聚殷<br>阜，不可得矣。耗其财而务赋敛繁兴，则奸诈盗窃弥生，是弊不息而其民不可使<br>也，则难可以语富强而图远大矣。自普通以来，二十余年，刑役荐起，民力雕流。<br>今魏氏和亲，疆埸无警，若不及于此时大息四民，使之生聚，减省国费，令府库<br>蓄积，一旦异境有虞，关河可扫，则国弊民疲，安能振其远略？事至方图，知不<br>及矣。<br>书奏，高祖大怒，召主书于前，口授敕责琛曰：<br>謇謇有闻，殊称所期。但朕有天下四十余年，公车谠言，见闻听览，所陈之<br>事，与卿不异，常欲承用，无替怀抱，每苦倥偬，更增惛惑。卿珥貂纡组，博<br>问洽闻，不宜同于郤茸，止取名字，宣之行路。言“我能上事，明言得失，恨朝<br>廷之不能用”。或诵《离骚》“荡荡其无人，遂不御乎千里”。或诵《老子》<br>“知我者希，则我贵矣”。如是献替，莫不能言，正旦虎樽，皆其人也。卿可分<br>别言事，启乃心，沃朕心。<br>卿云“今北边稽服，政是生聚教训之时，而民失安居，牧守之过”。朕无则<br>哲之知，触向多弊，四聪不开，四明不达，内省责躬，无处逃咎。尧为圣主，四<br>凶在朝；况乎朕也，能无恶人？但大泽之中，有龙有蛇，纵不尽善，不容皆恶。<br>卿可分明显出：某刺史横暴，某太守贪残，某官长凶虐；尚书、兰台，主书、舍<br>人，某人奸猾，某人取与，明言其事，得以黜陟。向令舜但听公车上书，四凶终<br>自不知，尧亦永为暗主。<br>卿又云“东境户口空虚，良由使命繁多”，但未知此是何使？卿云“驽困邑<br>宰，则拱手听其渔猎；桀黠长吏，又因之而为贪残”，并何姓名？廉平掣肘，复<br>是何人？朝廷思贤，有如饥渴，廉平掣肘，实为异事。宜速条闻，当更擢用。凡<br>所遣使，多由民讼，或复军粮，诸所飚急，盖不获已而遣之。若不遣使，天下枉<br>直云何综理？事实云何济办？恶人日滋，善人日蔽，欲求安卧，其可得乎！不遣<br>使而得事理，此乃佳事。无足而行，无翼而飞，能到在所；不威而伏，岂不幸甚。<br>卿既言之，应有深见，宜陈秘术，不可怀宝迷邦。<br>卿又云：守宰贪残，皆由滋味过度。贪残糜费，已如前答。汉文虽爱露台之<br>产，邓通之钱布于天下，以此而治，朕无愧焉。若以下民饮食过差，亦复不然。<br>天监之初，思之已甚。其勤力营产，则无不富饶；惰游缓事，则家业贫窭。勤修<br>产业，以营盘案，自己营之，自己食之，何损于天下？无赖子弟，惰营产业，致<br>于贫窭，无可施设，此何益于天下？且又意虽曰同富，富有不同：慳而富者，终<br>不能设；奢而富者，于事何损？若使朝廷缓其刑，此事终不可断；若急其制，则<br>曲屋密房之中，云何可知？若家家搜检，其细已甚，欲使吏不呼门，其可得乎？<br>更相恐胁，以求财帛，足长祸萌，无益治道。若以此指朝廷，我无此事。昔之牲<br>牢，久不宰杀，朝中会同，菜蔬而已，意粗得奢约之节。若复减此，必有《蟋蟀》<br>之讥。若以为功德事者，皆是园中之所产育。功德之事，亦无多费，变一瓜为数<br>十种，食一菜为数十味，不变瓜菜，亦无多种，以变故多，何损于事，亦豪芥不<br>关国家。如得财如法而用，此不愧乎人。我自除公宴，不食国家之食，多历年稔，<br>乃至宫人，亦不食国家之食，积累岁月。凡所营造，不关材官，及以国匠，皆资<br>雇借，以成其事。近之得财，颇有方便，民得其利，国得其利，我得其利，营诸<br>功德。或以卿之心度我之心，故不能得知。所得财用，暴于天下，不得曲辞辩论。<br>卿又云女妓越滥，此有司之责，虽然，亦有不同：贵者多畜妓乐，至于勋附<br>若两掖，亦复不闻家有二八，多畜女妓者。此并宜具言其人，当令有司振其霜豪。<br>卿又云：“乃追恨所取为少，如复傅翼，增其搏噬，一何悖哉。”勇怯不同，贪<br>廉各用，勇者可使进取，怯者可使守城，贪者可使捍御，廉者可使牧民。向使叔<br>齐守于西河，岂能济事？吴起育民，必无成功。若使吴起而不重用，则西河之功<br>废。今之文武，亦复如此。取其搏噬之用，不能得不重更任，彼亦非为朝廷为之<br>傅翼。卿以朝廷为悖，乃自甘之，当思致悖所以。卿云“宜导之以节俭”。又云<br>“至治者必以淳素为先”。此言大善。夫子言“其身正，不令而行；其身不正，<br>虽令不从”。朕绝房室三十余年，无有淫佚。朕颇自计，不与女人同屋而寝，亦<br>三十余年。至于居处不过一床之地，雕饰之物不入于宫，此亦人所共知。受生不<br>饮酒，受生不好音声，所以朝中曲宴，未尝奏乐，此群贤之所观见。朕三更出理<br>事，随事多少，事少或中前得竟，或事多至日昃方得就食。日常一食，若昼若夜，<br>无有定时。疾苦之日，或亦再食。昔要腹过于十围，今之瘦削裁二尺余，旧带犹<br>存，非为妄说。为谁为之？救物故也。《书》曰：“股肱惟人，良臣惟圣。”向<br>使朕有股肱，故可得中主。今乃不免居九品之下，“不令而行”，徒虚言耳。卿<br>今慊言，便罔知所答。<br>卿又云“百司莫不奏事，诡竞求进”。此又是谁？何者复是诡事？今不使外<br>人呈事，于义可否？无人废职，职可废乎？职废则人乱，人乱则国安乎？以咽废<br>飧，此之谓也。若断呈事，谁尸其任？专委之人，云何可得？是故古人云：“专<br>听生奸，独任成乱。”犹二世之委赵高，元后之付王莽。呼鹿为马，卒有阎乐望<br>夷之祸，王莽亦终移汉鼎。<br>卿云“吹毛求疵”，复是何人所吹之疵？“擘肌分理”，复是何人乎？事及<br>“深刻”“绳逐”，并复是谁？又云“治、署、邸、肆”，何者宜除？何者宜省？<br>“国容戎备”，何者宜省？何者未须？“四方屯传”，何者无益？何者妨民？何<br>处兴造而是役民？何处费财而是非急？若为“讨召”？若为“征赋”？朝廷从来<br>无有此事，静息之方复何者？宜各出其事，具以奏闻。<br>卿云“若不及于时大息其民，事至方图，知无及也”。如卿此言，即时便是<br>大役其民，是何处所？卿云“国弊民疲”，诚如卿言，终须出其事，不得空作漫<br>语。夫能言之，必能行之。富国强兵之术，急民省役之宜，号令远近之法，并宜<br>具列。若不具列，则是欺罔朝廷，空示颊舌。凡人有为，先须内省，惟无瑕者，<br>可以戮人。卿不得历诋内外，而不极言其事。伫闻重奏，当复省览，付之尚书，<br>班下海内，庶乱羊永除，害马长息，惟新之美，复见今日。<br>琛奉敕，但谢过而已，不敢复有指斥。<br>久之，迁太府卿。太清二年，迁云骑将军、中军宣城王长史。侯景举兵袭京<br>师，王移入台内，留琛与司马杨曒守东府。贼寻攻陷城，放兵杀害，琛被枪未<br>至死，贼求得之，轝至阙下，求见仆射王克、领军朱异，劝开城纳贼。克等让之，<br>涕泣而止，贼复轝送庄严寺疗治之。明年，台城不守，琛逃归乡里。其年冬，贼<br>进寇会稽，复执琛送出都，以为金紫光禄大夫。后遇疾卒，年六十九。<br>琛所撰《三礼讲疏》、《五经滞义》及诸仪法，凡百余篇。<br>子诩，太清初，自仪同西昌侯掾，出为巴山太守，在郡遇乱卒。<br>陈吏部尚书姚察云：夏侯胜有言曰：“士患不明经术；经术明，取青紫如拾<br>地芥耳。”朱异、贺琛并起微贱，以经术逢时，致于贵显，符其言矣。而异遂徼<br>宠幸，任事居权，不能以道佐君，苟取容媚。及延寇败国，实异之由。祸难既彰，<br>不明其罪，至于身死，宠赠犹殊。罚既弗加，赏亦斯滥，失于劝沮，何以为国？<br>君子是以知太清之乱，能无及是乎。<br><hr>
