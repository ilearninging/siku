<h4>《史部·隋书·卷七十三  列传第三十八》<b class="x">作者：魏征等</b></h4>
<br>○循吏<br>古之善牧人者，养之以仁，使之以义，教之以礼，随其所便而处之，因其所<br>欲而与之，从其所好而劝之。如父母之爱子，如兄之爱弟，闻其饥寒为之哀，见<br>其劳苦为之悲，故人敬而悦之，爱而亲之。若子产之理郑国，子贱之居单父，贾<br>琮之牧冀州，文翁之为蜀郡，皆可以恤其灾患，导以忠厚，因而利之，惠而不费。<br>其晖映千祀，声芳不绝，夫何为哉？用此道也。然则五帝、三王不易人而化，皆<br>在所由化之而已。故有无能之吏，无不可化之人。高祖膺运抚图，除凶静乱，日<br>旰忘食，思迈前王。然不敦诗书，不尚道德，专任法令，严察临下。吏存苟免，<br>罕闻宽惠，乘时射利者，多以一切求名。既炀帝嗣兴，志存远略，车辙马迹，将<br>遍天下，纲纪驰紊，四维不张。其或善于侵渔，强于剥割，绝亿兆之命，遂一人<br>之求者，谓之奉公，即时升擢。其或顾名节，存纲纪，抑夺攘之心，以从百姓之<br>欲者，则谓之附下，旋及诛夷。夫吏之侵渔，得其所欲，虽重其禁，犹或为之。<br>吏之清平，失其所欲，虽崇其赏，犹或不为。况于上赏其奸，下得其欲，求得廉<br>洁，不亦难乎！彦光等立严察之朝，属昏狂之主，执心平允，终行仁恕，余风遗<br>爱，没而不忘，宽惠之音，足以传于来叶。故列其行事，以系《循吏》之篇尔。<br>○梁彦光<br>梁彦光，字修芝，安定乌氏人也。祖茂，魏秦、华二州刺史。父显，周邢州<br>刺史。彦光少岐嶷，有至性，其父每谓所亲曰：“此儿有风骨，当兴吾宗。”七<br>岁时，父遇笃疾，医云饵五石可愈。时求紫石英不得。彦光忧瘁不知所为，忽于<br>园中见一物，彦光所不识，怪而持归，即紫石英也。亲属咸异之，以为至孝所感。<br>魏大统末，入太学，略涉经史，有规检，造次必以礼。解褐秘书郎，时年十七。<br>周受禅，迁舍人上士。武帝时，累迁小驭下大夫。母忧去职，毁瘁过礼。未几，<br>起令视事，帝见其毁甚，嗟叹久之，频蒙慰谕。后转小内史下大夫。建德中，为<br>御正下大夫。从帝平齐，以功授开府、阳城县公，邑千户。宣帝即位，拜华州刺<br>史，进封华阳郡公，增邑五百户，以阳城公转封一子。寻进位上大将军，迁御正<br>上大夫。俄拜柱国、青州刺史，属帝崩，不之官。及高祖受禅，以为岐州刺史，<br>兼领岐州宫监，增邑五百户，通前二千户。甚有惠政，嘉禾连理，出于州境。开<br>皇二年，上幸岐州，悦其能，乃下诏曰：“赏以劝善，义兼训物。彦光操履平直，<br>识用凝远，布政岐下，威惠在人，廉慎之誉，闻于天下。三载之后，自当迁陟，<br>恐其匮乏，且宜旌善。可赐粟五百斛，物三百段，御伞一枚，庶使有感朕心，日<br>增其美。四海之内，凡曰官人，慕高山而仰止，闻清风而自励。”未几，又赐钱<br>五万。后数岁，转相州刺史。彦光前在岐州，其俗颇质，以静镇之，合境大化，<br>奏课连最，为天下第一。及居相部，如岐州法。邺都杂俗，人多变诈，为之作歌，<br>称其不能理化。上闻而谴之，竟坐免。岁余，拜赵州刺史，彦光言于上曰：“臣<br>前待罪相州，百姓呼为戴帽饧。臣自分废黜，无复衣冠之望，不谓天恩复垂收采。<br>请复为相州，改弦易调，庶有以变其风俗，上答隆恩。”上从之，复为相州刺史。<br>豪猾者闻彦光自请而来，莫不嗤笑。彦光下车，发摘奸隐，有若神明，于是狡猾<br>之徒，莫不潜窜，合境大骇。初，齐亡后，衣冠士人多迁关内，唯技巧、商贩及<br>乐户之家移实州郭。由是人情险诐，妄起风谣，诉讼官人，万端千变。彦光欲<br>革其弊，乃用秩俸之物，招致山东大儒，每乡立学，非圣哲之书不得教授。常以<br>季月召集之，亲临策试。有勤学异等、聪令有闻者，升堂设馔，其余并坐廊下。<br>有好诤讼、惰业无成者，坐之庭中，设以草具。及大成，当举行宾贡之礼，又于<br>郊外祖道，并以财物资之。于是人皆克励，风俗大改。有滏阳人焦通，性酗酒，<br>事亲礼阙，为从弟所讼。彦光弗之罪，将至州学，令观于孔子庙。于时庙中有韩<br>伯瑜，母杖不痛，哀母力弱，对母悲泣之像，通遂感悟，既悲且愧，若无自容。<br>彦光训谕而遣之。后改过励行，卒为善士。以德化人，皆此类也。吏人感悦，略<br>无诤讼。后数岁，卒官，时年六十。赠冀、定、青、瀛四州刺史，谥曰襄。子文<br>谦嗣。<br>文谦弘雅有父风，以上柱国嫡子，例授仪同。开皇十五年，拜上州刺史。炀<br>帝即位，转饶州刺史。岁余，为鄱阳太守，称为天下之最。征拜户部侍郎。辽东<br>之役，领武贲郎将，寻以本官兼检校太府、卫尉二少卿。明年，又领武贲郎将，<br>为卢龙道军副。会杨玄感作乱，其弟武贲郎将玄纵先隶文谦，玄感反问未至而玄<br>纵逃走，文谦不之觉，坐是配防桂林而卒，时年五十六。<br>少子文让，初封阳城县公，后为鹰扬郎将。从卫玄击杨玄感于东都，力战而<br>死，赠通议大夫。<br>○樊叔略<br>樊叔略，陈留人也。父欢，仕魏为南兖州刺史、阿阳侯。属高氏专权，将谋<br>兴复之计，为高氏所诛。叔略时在髫龀，遂被腐刑，给使殿省。身长九尺，志气<br>不凡，颇为高氏所忌。内不自安，遂奔关西。周太祖见而器之，引置左右。寻授<br>都督，袭爵为侯。大冢宰宇文护执政，引为中尉。叔略多计数，晓习时事，护渐<br>委信之，兼督内外。累迁骠骑大将军、开府仪同三司。护诛后，齐王宪引为园苑<br>监。时宪素有吞关东之志，叔略因事数进兵谋，宪甚奇之。建德五年，从武帝伐<br>齐，叔略部率精锐，每战身先士卒。以功加上开府，进封清乡县公，邑千四百户。<br>拜汴州刺史，号为明决。宣帝时，于洛阳营建东京，以叔略有巧思，拜营构监，<br>宫室制度，皆叔略所定。功未就而帝崩。尉迥之乱，高祖令叔略镇大梁。迥将宇<br>文威来寇，叔略击走之。以功拜大将军，复为汴州刺史。高祖受禅，加位上大将<br>军，进爵安定郡公。在州数年，甚有声誉。邺都俗薄，号曰难化，朝廷以叔略所<br>在著称，迁相州刺史，政为当时第一。上降玺书褒美之，赐物三百段，粟五百石，<br>班示天下。百姓为之语曰：“智无穷，清乡公。上下正，樊安定。”征拜司农卿，<br>吏人莫不流涕，相与立碑颂其德政。自为司农，凡种植，叔略别为条制，皆出人<br>意表。朝廷有疑滞，公卿所未能决者，叔略辄为评理。虽无学术，有所依据，然<br>师心独见，暗与理合。甚为上所亲委，高颎、杨素亦礼遇之。叔略虽为司农，往<br>往参督九卿事。性颇豪侈，每食必方丈，备水陆。十四年，从祠太山，行至洛阳，<br>上令录囚徒。具状将奏，晨起，至狱门，于马上暴卒，时年五十九。上悼惜久之，<br>赠亳州刺史，谥曰襄。<br>○赵轨<br>赵轨，河南洛阳人也。父肃，魏廷尉卿。轨少好学，有行检。周蔡王引为记<br>室，以清苦闻。迁卫州治中。高祖受禅，转齐州别驾，有能名。其东邻有桑，葚<br>落其家，轨遣人悉拾还其主，诫其诸子曰：“吾非以此求名，意者非机杼之物，<br>不愿侵人。汝等宜以为诫。”在州四年，考绩连最。持节使者郃阳公梁子恭状上，<br>高祖嘉之，赐物三百段，米三百石，征轨入朝。父老相送者各挥涕曰：“别驾在<br>官，水火不与百姓交，是以不敢以壶酒相送。公清若水，请酌一杯水奉饯。”轨<br>受而饮之。既至京师，诏与奇章公牛弘撰定律令格式。时卫王爽为原州总管，上<br>见爽年少，以轨所在有声，授原州总管司马。在道夜行，其左右马逸入田中，暴<br>人禾。轨驻马待明，访禾主酬直而去。原州人吏闻之，莫不改操。后数年，迁硖<br>州刺史，抚缉萌夷，甚有恩惠。寻转寿州总管长史。芍陂旧有五门堰，芜秽不修。<br>轨于是劝课人吏，更开三十六门，灌田五千余顷，人赖其利。秩满归乡里，卒于<br>家，时年六十二。子弘安、弘智，并知名。<br>○房恭懿<br>房恭懿，字慎言，河南洛阳人也。父谟，齐吏部尚书。恭懿性沉深，有局量，<br>达于从政。仕齐，释褐开府参军事，历平恩令、济阴守，并有能名。会齐亡，不<br>得调。尉迥之乱，恭懿预焉，迥败，废于家。开皇初，吏部尚书苏威荐之，授新<br>丰令，政为三辅之最。上闻而嘉之，赐物四百段，恭懿以所得赐分给穷乏。未几，<br>复赐米三百石，恭懿又以赈贫人。上闻而止之。时雍州诸县令每朔朝谒，上见恭<br>懿，必呼至榻前，访以理人之术。苏威重荐之，超授泽州司马，有异绩，赐物百<br>段，良马一匹。迁德州司马，在职岁余，卢恺复奏恭懿政为天下之最。上甚异之，<br>复赐百段，因谓诸州朝集使曰：“如房恭懿志存体国，爱养我百姓，此乃上天宗<br>庙之所佑助，岂朕寡薄能致之乎！朕即拜为刺史。岂止为一州而已，当今天下模<br>范之，卿等宜师学也。”上又曰：“房恭懿所在之处，百姓视之如父母。朕若置<br>之而不赏，上天宗庙其当责我。内外官人宜知我意。”于是下诏曰：“德州司马<br>房恭懿出宰百里，毗赞二藩，善政能官，标映伦伍。班条按部，实允佥属，委以<br>方岳，声实俱美。可使持节海州诸军事、海州刺史。”未几，会国子博士何妥奏<br>恭懿尉迥之党，不当仕进，威、恺二人朋党，曲相荐举。上大怒，恭懿竟得罪，<br>配防岭南。未几，征还京师，行至洪州，遇患卒。论者于今冤之。<br>○公孙景茂<br>公孙景茂，字元蔚，河间阜城人也。容貌魁梧，少好学，博涉经史。在魏，<br>察孝廉，射策甲科，为襄城王长史，兼行参军。迁太常博士，多所损益，时人称<br>为书库。后历高唐令、大理正，俱有能名。及齐灭，周武帝闻而召见，与语器之，<br>授济北太守。以母忧去职。<br>开皇初，诏征入朝，访以政术，拜汝南太守。郡废，转曹州司马。在职数年，<br>以老病乞骸骨，优诏不许。俄迁息州刺史，法令清静，德化大行。时属平陈之役，<br>征人在路，有疾病者，景茂撤减俸禄，为饘粥汤药，分赈济之，赖全活者以千<br>数。上闻而嘉之，诏宣告天下。十五年，上幸洛阳，景茂谒见，时年七十七。上<br>命升殿坐，问其年几。景茂以实对。上哀其老，嗟叹久之。景茂再拜曰：“吕望<br>八十而遇文王，臣逾七十而逢陛下。”上甚悦，赐物三百段。诏曰：“景茂修身<br>洁己，耆宿不亏，作牧化人，声绩显著。年终考校，独为称首，宜升戎秩，兼进<br>藩条。可上仪同三司，伊州刺史。”明年，以疾征，吏人号泣于道。及疾愈，复<br>乞骸骨，又不许，转道州刺史。悉以秩俸买牛犊鸡猪，散惠孤弱不自存者。好单<br>骑巡人，家至户入，阅视百姓产业。有修理者，于都会时乃褒扬称述。如有过恶，<br>随即训导，而不彰也。由是人行义让，有无均通，男子相助耕耘，妇人相从纺绩。<br>大村或数百户，皆如一家之务。其后请政事，上优诏听之。仁寿中，上明公杨纪<br>出使河北，见景茂神力不衰，还以状奏。于是就拜淄州刺史，赐以马轝，便道之<br>官。前后历职，皆有德政，论者称为良牧。大业初卒官，年八十七。谥曰康。身<br>死之日，诸州人吏赴丧者数千人，或不及葬，皆望坟恸哭，野祭而去。<br>○辛公义<br>辛公义，陇西狄道人也。祖徽，魏徐州刺史。父季庆，青州刺史。公义早孤，<br>为母氏所养，亲授书传。周天和中，选良家子任太学生，以勤苦著称。武帝时，<br>召入露门学，令受道义。每月集御前令与大儒讲论，数被嗟异，时辈慕之。建德<br>初，授宣纳中士。从平齐，累迁掌治上士、扫寇将军。高祖作相，授内史上士，<br>参掌机要。开皇元年，除主客侍郎，摄内史舍人事，赐爵安阳县男，邑二百户。<br>每陈使来朝，常奉诏接宴。转驾部侍郎，使往江陵安辑边境。七年，使勾检诸马<br>牧，所获十余万匹。高祖喜曰：“唯我公义，奉国罄心。”从军平陈，以功除岷<br>州刺史。土俗畏病，若一人有疾，即合家避之，父子夫妻不相看养，孝义道绝，<br>由是病者多死。公义患之，欲变其俗。因分遣官人巡检部内，凡有疾病，皆以床<br>舆来，安置厅事。暑月疫时，病人或至数百，厅廊悉满。公义亲设一榻，独坐其<br>间，终日连夕，对之理事。所得秩俸，尽用市药，为迎医疗之，躬劝其饮食，于<br>是悉差，方召其亲戚而谕之曰：“死生由命，不关相着。前汝弃之，所以死耳。<br>今我聚病者，坐卧其间，若言相染，那得不死，病儿复差！汝等勿复信之。”诸<br>病家子孙惭谢而去。后人有遇病者，争就使君，其家无亲属，因留养之。始相慈<br>爱，此风遂革，合境之内呼为慈母。后迁牟州刺史，下车，先至狱中，因露坐牢<br>侧，亲自验问。十余日间，决断咸尽，方还大厅。受领新讼，皆不立文案，遣当<br>直佐僚一人，侧坐讯问。事若不尽，应须禁者，公义即宿厅事，终不还閤。人或<br>谏之曰：“此事有程，使君何自苦也！”答曰：“刺史无德可以导人，尚令百姓<br>系于囹圄，岂有禁人在狱而心自安乎？”罪人闻之，咸自款服。后有欲诤讼者，<br>其乡闾父老遽相晓曰：“此盖小事，何忍勤劳使君。”讼者多两让而止。时山东<br>霖雨，自陈、汝至于沧海，皆苦水灾。境内犬牙，独无所损。山出黄银，获之以<br>献。诏水部郎娄崱就公义祷焉。乃闻空中有金石丝竹之响。仁寿元年，追充扬州<br>道黜陟大使。豫章王暕恐其部内官僚犯法，未入州境，预令属公义。公义答曰：<br>“奉诏不敢有私。”及至扬州，皆无所纵舍，暕衔之。及炀帝即位，扬州长史<br>王弘入为黄门侍郎，因言公义之短，竟去官。吏人守阙诉冤，相继不绝。后数岁，<br>帝悟，除内史侍郎。丁母忧。未几，起为司隶大夫，检校右御卫武贲郎将。从征<br>至柳城郡卒，时年六十二。子融。<br>○柳俭（郭绚敬肃）<br>柳俭，字道约，河东解人也。祖元璋，魏司州大中正、相华二州刺史。父裕，<br>周闻喜令。俭有局量，立行清苦，为州里所敬，虽至亲昵，无敢狎侮。周代历宣<br>纳上士、畿伯大夫。及高祖受禅，擢拜水部侍郎，封率道县伯。未几，出为广汉<br>太守，甚有能名。俄而郡废。时高祖初有天下，励精思政，妙简良能，出为牧宰，<br>以俭仁明著称，擢拜蓬州刺史。狱讼者庭遣，不为文书，约束佐史，从容而已。<br>狱无系囚。蜀王秀时镇益州，列上其事，迁邛州刺史。在职十余年，萌夷悦服。<br>蜀王秀之得罪也，俭坐与交通，免职。及还乡里，乘敝车羸马，妻子衣食不赡，<br>见者咸叹服焉。炀帝嗣位，征之。于时以功臣任职，牧州领郡者，并带戎资，唯<br>俭起自良吏。帝嘉其绩，用特授朝散大夫，拜弘化太守，赐物一百段而遣之。俭<br>清节逾励。大业五年入朝，郡国毕集，帝谓纳言苏威、吏部尚书牛弘曰：“其中<br>清名天下第一者为谁？”威等以俭对。帝又问其次，威以涿郡丞郭绚、颍川郡丞<br>敬肃等二人对。帝赐俭帛二百匹，绚、肃各一百匹。令天下朝集使送至郡邸，以<br>旌异焉。论者美之。及大业末，盗贼蜂起，数被攻逼。俭抚结人夷，卒无离叛，<br>竟以保全。及义兵至长安，尊立恭帝，俭与留守李粲缟素于州，南向恸哭。既而<br>归京师，相国赐俭物三百段，就拜上大将军。岁余，卒于家，时年八十九。<br>郭绚，河东安邑人也。家素寒微。初为尚书令史，后以军功拜仪同，历数州<br>司马长史，皆有能名。大业初，刑部尚书宇文弼巡省河北，引绚为副。炀帝将有<br>事于辽东，以涿郡为冲要，访可任者。闻绚有干局，拜涿郡丞，吏人悦服。数载，<br>迁为通守，兼领留守。及山东盗贼起，绚逐捕之，多所克获。时诸郡无复完者，<br>唯涿郡独全。后将兵击窦建德于河间，战死，人吏哭之，数月不息。<br>敬肃，字弘俭，河东蒲坂人也。少以贞介知名，释褐州主簿。开皇初，为安<br>陵令，有能名，擢拜秦州司马，转豳州长史。仁寿中，为卫州司马，俱有异绩。<br>炀帝嗣位，迁颍川郡丞。大业五年，朝东都，帝令司隶大夫薛道衡为天下群官之<br>状。道衡状称肃曰：“心如铁石，老而弥笃。”时左翊卫大将军宇文述当途用事，<br>其邑在颍川，每有书属肃。肃未尝开封，辄令使者持去。述宾客有放纵者，以法<br>绳之，无所宽贷。由是述衔之。八年，朝于涿郡，帝以其年老有治名，将擢为太<br>守者数矣，辄为述所毁，不行。大业末，乞骸骨，优诏许之。去官之日，家无余<br>财。岁余，终于家，时年八十。<br>○刘旷<br>刘旷，不知何许人也。性谨厚，每以诚恕应物。开皇初，为平乡令，单骑之<br>官。人有诤讼者，辄丁宁晓以义理，不加绳劾，各自引咎而去。所得俸禄，赈施<br>穷乏。百姓感其德化，更相笃励，曰：“有君如此，何得为非！”在职七年，风<br>教大洽，狱中无系囚，争讼绝息，囹圄尽皆生草，庭可张罗。及去官，吏人无少<br>长，号泣于路，将送数百里不绝。迁为临颍令，清名善政，为天下第一。尚书左<br>仆射高颎言其状，上召之，及引见，劳之曰：“天下县令固多矣，卿能独异于众，<br>良足美也！”顾谓侍臣曰：“若不殊奖，何以为劝！”于是下优诏，擢拜莒州刺<br>史。<br>○王伽<br>王伽，河间章武人也。开皇末，为齐州行参军，初无足称。后被州使送流囚<br>李参等七十余人诣京师。时制，流人并枷锁传送。伽行次荥阳，哀其辛苦，悉呼<br>而谓之曰：“卿辈既犯国刑，亏损名教，身婴缧绁，此其职也。今复重劳援卒，<br>民独不愧于心哉！”参等辞谢。伽曰：“汝等虽犯宪法，枷锁亦大辛苦。吾欲与<br>汝等脱去，行至京师总集，能不违期不？”皆拜谢曰：“必不敢违。”伽于是悉<br>脱其枷，停援卒，与期曰：“某日当至京师，如致前却，吾当为汝受死。”舍之<br>而去。流人咸悦，依期而至，一无离叛。上闻而惊异之，召见与语，称善久之。<br>于是悉召流人，并令携负妻子俱入，赐宴于殿庭而赦之。乃下诏曰：“凡在有生，<br>含灵禀性，咸知好恶，并识是非。若临以至诚，明加劝导，则俗必从化，人皆迁<br>善。往以海内乱离，德教废绝，官人无慈爱之心，兆庶怀奸诈之意，所以狱讼不<br>息，浇薄难治。朕受命上天，安养万姓，思遵圣法，以德化人，朝夕孜孜，意在<br>于此。而伽深识朕意，诚心宣导。参等感悟，自赴宪司。明是率土之人非为难教，<br>良是官人不加晓示，致令陷罪，无由自新。若使官尽王伽之俦，人皆李参之辈，<br>刑厝不用，其何远哉！”于是擢伽为雍令，政有能名。<br>○魏德深<br>魏德深，本巨鹿人也。祖冲，仕周为刑部大夫、建州刺史，因家弘农。父毗，<br>郁林令。德深初为文帝挽郎，后历冯翊书佐、武阳司户书佐，以能迁贵乡长。为<br>政清净，不严而治。会与辽东之役，征税百端，使人往来，责成郡县。于时王纲<br>弛紊，吏多赃贿，所在征敛，下不堪命。唯德深一县，有无相通，不竭其力，所<br>求皆给，百姓不扰，称为大治。于时盗贼群起，武阳诸城多被沦陷，唯贵乡独全。<br>郡丞元宝藏受诏逐捕盗贼，每战不利，则器械必尽，辄征发于人，动以军法从事，<br>如此者数矣。其邻城营造，皆聚于厅事，吏人递相督责，昼夜喧嚣，犹不能济。<br>德深各问其所欲任，随便修营，官府寂然，恒若无事。唯约束长吏，所修不须过<br>胜余县，使百姓劳苦。然在下各自竭心，常为诸县之最。寻转馆陶长，贵乡吏人<br>闻之，相与言及其事，皆歔欷流涕，语不成声。及将赴任，倾城送之，号泣之声，<br>道路不绝。既至馆陶，阖境老幼皆如见其父母。有猾人员外郎赵君实，与郡丞元<br>宝藏深相交结，前后令长未有不受其指麾者。自德深至县，君实屏处于室，未尝<br>辄敢出门。逃窜之徒，归来如市。贵乡父老冒涉艰险，诣阙请留德深，有诏许之。<br>馆陶父老复诣郡相讼，以贵乡文书为诈。郡不能决。会持节使者韦霁、杜整等至，<br>两县诣使讼之，乃断从贵乡。贵乡吏人歌呼满道，互相称庆。馆陶众庶合境悲哭，<br>因而居住者数百家。宝藏深害其能。会越王侗征兵于郡，宝藏遂令德深率兵千人<br>赴东都。俄而宝藏以武阳归李密。德深所领，皆武阳人也，以本土从贼，念其亲<br>戚，辄出都门东向恸哭而反。人或谓之曰：“李密兵马近在金墉，去此二十余里。<br>汝必欲归，谁能相禁，何为自苦如此！”其人皆垂泣曰：“我与魏明府同来，不<br>忍弃去，岂以道路艰难乎！”其得人心如此。后与贼战，没于阵，贵乡、馆陶人<br>庶至今怀之。<br>时有栎阳令渤海高世衡、萧令彭城刘高、城皋令弘农刘炽，俱有恩惠。大业<br>之末，长吏多赃污，衡、高及炽清节逾厉，风教大洽，狱无系囚，为吏人所称。<br>史臣曰：古语云，善为水者，引之使平，善化人者，抚之使静。水平则无损<br>于堤防，人静则不犯于宪章。然则易俗移风，服教从义，不资于明察，必藉于循<br>良者也。彦光等皆内怀直道，至诚待物，故得所居而化，所去见思。至于景茂之<br>遏恶扬善，公义之抚视疾病，刘旷之化行所部，德深之爱结人心，虽信臣、杜诗、<br>郑浑、朱邑，不能继也。《诗》云：“恺悌君子，人之父母。”岂徒言哉！恭懿<br>所在尤异，屡简帝心，追既往之一眚，遂流亡于道路，惜乎！柳俭去官，妻子不<br>赡，赵轨秩满，酌水饯离，清矣！<br><hr>
