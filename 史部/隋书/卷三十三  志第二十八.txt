<h4>《史部·隋书·卷三十三  志第二十八》<b class="x">作者：魏征等</b></h4>
◎经籍二史《史记》一百三十卷（目录一卷，汉中书令司马迁撰。）《史记》八十卷（宋南中郎外兵参军裴骃注。）《史记音义》十二卷（宋中散大夫徐野民撰。）《史记音》三卷（梁轻车录事参军邹诞生撰。）《古史考》二十五卷（晋义阳亭侯谯周撰。）《汉书》一百一十五卷（汉护军班固撰，太山太守应劭集解。）《汉书集解音义》二十四卷（应劭撰。）《汉书音训》一卷（服虔撰。）《汉书音义》七卷（韦昭撰。）《汉书音》二卷（梁寻阳太守刘显撰。）《汉书音》二卷（夏侯咏撰。）《汉书音义》十二卷（国子博士萧该撰。）《汉书音》十二卷（废太子勇命包恺等撰。）《汉书集注》十三卷（晋灼撰。）《汉书注》一卷（齐金紫光禄大夫陆澄撰。）《汉书续训》三卷（梁平北谘议参军韦棱撰。）《汉书训纂》三十卷（陈吏部尚书姚察撰。）《汉书集解》一卷（姚察撰。）《论前汉事》一卷（蜀丞相诸葛亮撰。）《汉书驳议》二卷（晋安北将军刘宝撰。）《定汉书疑》二卷（姚察撰。）《汉书叙传》五卷（项岱撰。）《汉疏》四卷（梁有汉书孟康音九卷，刘孝标注《汉书》一百四十卷，陆澄注《汉书》一百二卷，梁元帝注《汉书》一百一十五卷，并亡。）《东观汉记》一百四十三卷（起光武记注至灵帝，长水校尉刘珍等撰。）《后汉书》一百三十卷（无帝纪，吴武陵太守谢承撰。）《后汉记》六十五卷（本一百卷，梁有，今残缺。晋散骑常侍薛莹撰。）《续汉书》八十三卷（晋秘书监司马彪撰。）《后汉书》十七卷（本九十七卷，今残缺。晋少府卿华峤撰。）《后汉书》八十五卷（本一百二十二卷，晋祠部郎谢沈撰。）《后汉南记》四十五卷（本五十五卷，今残缺，晋江州从事张莹撰。）《后汉书》九十五卷（本一百卷，晋秘书监袁山松撰。）《后汉书》九十七卷（宋太子詹事范晔撰。）《后汉书》一百二十五卷（范晔本，梁剡令刘昭注。）《后汉书音》一卷（后魏太常刘芳撰。）《范汉音训》三卷（陈宗道先生臧竞撰。）《范汉音》三卷（萧该撰。）《后汉书赞论》四卷（范晔撰。）《汉书缵》十八卷（范晔撰。梁有萧子显《后汉书》一百卷，王韶《后汉林》二百卷，韦阐《后汉音》二卷，亡。）《魏书》四十八卷（晋司空王沈撰。）《吴书》二十五卷（韦昭撰。本五十五卷，梁有，今残缺。）《吴纪》九卷（晋太学博士环济撰。晋有张勃《吴录》三十卷，亡。）《三国志》六十五卷（叙录一卷，晋太子中庶子陈寿撰，宋太中大夫裴松之注。）《魏志音义》一卷（卢宗道撰。）《论三国志》九卷（何常侍撰。）《三国志评》三卷（徐众撰。梁有《三国志序评》三卷，晋著作佐郎王涛撰，亡。）《晋书》八十六卷（本九十三卷，今残缺。晋著作郎王隐撰。）《晋书》二十六卷（本四十四卷，讫明帝，今残缺。晋散骑常侍虞预撰。）《晋书》十卷（未成，本十四卷，今残缺。晋中书郎朱凤撰，讫元帝。）《晋中兴书》七十八卷（起东晋。宋湘东太守何法盛撰。）《晋书》三十六卷（宋临川内史谢灵运撰。）《晋书》一百一十卷（齐徐州主簿臧荣绪撰。）《晋书》十一卷（本一百二卷，梁有，今残缺。萧子云撰。）《晋史草》三十卷（梁萧子显撰。梁有郑忠《晋书》七卷，沈约《晋书》一百一十一卷，庾铣《东晋新书》七卷，亡。）《宋书》六十五卷（宋中散大夫徐爰撰。）《宋书》六十五卷（齐冠军录事参军孙严撰。）《宋书》一百卷（梁尚书仆射沈约撰。梁有宋大明中所撰《宋书》六十一卷，亡。）《齐书》六十卷（梁吏部尚书萧子显撰。）《齐纪》十卷（刘陟撰。）《齐纪》二十卷（沈约撰。梁有江淹《齐史》十三卷，亡。）《梁书》四十九卷（梁中书郎谢吴撰，本一百卷）。《梁史》五十三卷（陈领军、大著作郎许亭撰。）《梁书帝纪》七卷（姚察撰。）《通史》四百八十卷（梁武帝撰。起三皇；讫梁。）《后魏书》一百三十卷（后齐仆射魏收撰。）《后魏书》一百卷（著作郎魏彦深撰。）《陈书》四十二卷（讫宣帝，陈吏部尚书陆琼撰。）《周史》十八卷（未成。吏部尚书牛弘撰。）右六十七部，三千八十三卷。（通计亡书，合八十部，四千三十卷。）古者天子诸侯，必有国史，以纪言行，后世多务，其道弥繁。夏殷已上，左史记言，右史记事，周则太史、小史、内史、外史、御史，分掌其事，而诸侯之国，亦置史官。又《春秋国语》引周志、郑书之说，推寻事迹，似当时记事，各有职司，后又合而撰之，总成书记。其后陵夷衰乱，史官放绝，秦灭先王之典，遗制莫存。至汉武帝时，始置太史公，命司马谈为之，以掌其职。时天下计书，皆先上太史，副上丞相，遗文古事，靡不毕臻。谈乃据《左氏》、《国语》、《世本》、《战国策》、《楚汉春秋》，接其后事，成一家之言。谈卒，其子迁又为太史令，嗣成其志。上自黄帝，讫于炎汉，合十二本纪、十表、八书、三十世家、七十列传，谓之《史记》。迁卒以后，好事者亦颇著述，然多鄙浅，不足相继。至后汉扶风班彪，缀后传数十篇，并讥正前失。彪卒，明帝命其子固续成其志。以为唐、虞、三代，世有典籍，史迁所记，乃以汉氏继于百王之末，非其义也。故断自高祖，终于孝平、王莽之诛，为十二纪、八表、十志、六十九传。潜心积思，二十余年。建初中，始奏表及纪传，其十志竟不能就。固卒后，始命曹大家续成之。先是明帝召固为兰台令史，与诸先辈陈宗、尹敏、孟冀等，共成《光武本纪》。擢固为郎，典校秘书。固撰后汉事，作《列传载记》二十八篇。其后刘珍、刘毅、刘陶、伏无忌等，相次著述东观，谓之《汉记》。及三国鼎峙，魏氏及吴，并有史官。晋时，巴西陈寿删集三国之事，唯魏帝为纪，其功臣及吴、蜀之主，并皆为传，仍各依其国，部类相从，谓之《三国志》。寿卒后，梁州大中正范颖表奏其事，帝诏河南尹、洛阳令，就寿家写之。自是世有著述，皆拟班、马，以为正史，作者尤广。一代之史，至数十家。唯《史记》、《汉书》，师法相传，并有解释。《三国志》及范晔《后汉》，虽有音注，既近世之作，并读之可知。梁时，明《汉书》有刘显、韦棱，陈时有姚察，隋代有包恺、萧该，并为名家。《史记》传者甚微。今依其世代，聚而编之，以备正史。《纪年》十二卷（《汲冢书》，并《竹书同异》一卷。）《汉纪》三十卷（汉秘书监荀悦撰。）《后汉纪》三十卷（袁彦伯撰。）《后汉纪》三十卷（张璠撰。）《献帝春秋》十卷（袁晔撰。）《魏氏春秋》二十卷（孙盛撰。）《魏纪》十二卷（左将军阴澹撰。）《汉魏春秋》九卷（孔舒元撰。）《晋纪》四卷（陆机撰。）《晋纪》二十三卷（干宝撰。讫愍帝。）《晋纪》十卷（晋前军谘议曹嘉之撰）。《汉晋阳秋》四十七卷（讫愍帝。晋荥阳太守习凿齿撰。）《晋纪》十一卷（讫明帝。晋荆州别驾邓粲撰。）《晋阳秋》三十二卷（讫哀帝。孙盛撰。）《晋纪》二十三卷（宋中散大夫刘谦之撰。）《晋纪》十卷（宋吴兴太守王韶之撰。）《晋纪》四十五卷（宋中散大夫徐广撰。）《续晋阳秋》二十卷（宋永嘉太守檀道鸾撰。）《续晋纪》五卷（宋新兴太守郭季产撰。）《宋略》二十卷（梁通直郎裴子野撰。）《宋春秋》二十卷（梁吴兴令王琰撰。）《齐春秋》三十卷（梁奉朝请吴均撰。）《齐典》五卷（王逸撰。）《齐典》十卷《三十国春秋》三十一卷（梁湘东世子萧方等撰。）《战国春秋》二十卷（李概撰）。《梁典》三十卷（刘璠撰。）《梁典》三十卷（陈始兴王谘议何之元撰。）《梁撮要》三十卷（陈征南谘议阴僧仁撰。）《梁后略》十卷（姚勖撰。）《梁太清纪》十卷（梁长沙蕃王萧韶撰。）《淮海乱离志》四卷（萧世怡撰。叙梁末侯景之乱。）《齐纪》三十卷（纪后齐事。崔子发撰。）《齐志》十卷（后齐事。王劭撰。）右三十四部，六百六十六卷。自史官放绝，作者相承，皆以班、马为准。起汉献帝，雅好典籍，以班固《汉书》文繁难省，命颍川荀悦作《春秋左传》之体，为《汉纪》三十篇。言约而事详，辩论多美，大行于世。至晋太康元年，汲郡人发魏襄王冢，得古竹简书，字皆科斗。发冢者不以为意，往往散乱。帝命中书监荀勖、令和峤，撰次为十五部，八十七卷。多杂碎怪妄，不可训知，唯《周易》、《纪年》，最为分了。其《周易》上下篇，与今正同。《纪年》皆用夏正建寅之月为岁首，起自夏、殷、周三代王事，无诸侯国别。唯特记晋国，起自称殇叔，次文侯、昭侯，以至曲沃庄伯，尽晋国灭。独记魏事，下至魏哀王，谓之“今王”。盖魏国之史记也。其著书皆编年相次，文意大似《春秋经》。诸所记事，多与《春秋》、《左氏》扶同。学者因之，以为《春秋》则古史记之正法，有所著述，多依《春秋》之体。今依其世代，编而叙之，以见作者之别，谓之古史。《周书》十卷（《汲冢书》，似仲尼删书之余。）《古文琐语》四卷（《汲冢书》。）《春秋前传》十卷（何承天撰。）《春秋前杂传》九卷（何承天撰。）《春秋后传》三十一卷（晋著作郎乐资撰。）《战国策》三十二卷（刘向录。）《战国策》二十一卷（高诱撰注。）《战国策论》一卷（汉京兆尹延笃撰。）《楚汉春秋》九卷（陆贾撰。）《古今注》八卷（伏无忌撰。）《越绝记》十六卷（子贡撰。）《吴越春秋》十二卷（赵晔撰。）《吴越春秋削繁》五卷（杨方撰。）《吴越春秋》十卷（皇甫遵撰。）《吴越记》六卷《南越志》八卷（沈氏撰。）《小史》八卷《汉灵献二帝纪》三卷（汉侍中刘芳撰，残缺。梁有六卷。）《山阳公载记》十卷（乐资撰。）《汉末英雄记》八卷（王粲撰，残缺。梁有十卷。）《九州春秋》十卷（司马彪撰，记汉末事。）《魏武本纪》四卷（梁并历五卷）。《魏尚书》八卷（孔衍撰。梁十卷，成。）《魏晋世语》十卷（晋襄阳令郭颁撰。）《魏末传》二卷（梁又有《魏末传》并《魏氏大事》三卷；亡。）《吕布本事》一卷（毛范撰。）《晋诸公赞》二十一卷（晋秘书监傅畅撰。）《晋后略记》五卷（晋下邳太守荀绰撰。）《晋书钞》三十卷（梁豫章内史张缅撰。）《晋书鸿烈》六卷（张氏撰。）《宋中兴伐逆事》二卷《宋拾遗》十卷（梁少府卿谢绰撰。）《左史》六卷（李概撰。）《魏国统》二十卷（梁祚撰。）《梁帝纪》七卷《梁太清录》八卷《梁承圣中兴略》十卷（刘仲威撰。）《梁末代纪》一卷《梁皇帝实录》三卷（周兴嗣撰。记武帝事。）《梁皇帝实录》五卷（梁中书郎谢吴撰。记元帝事。）《栖凤春秋》五卷（臧严撰。）《陈王业历》一卷（陈中书郎赵齐旦撰。）《史要》十卷（汉桂阳太守卫飒撰。约《史记》要言，以类相从。）《典略》八十九卷（魏郎中鱼豢撰。）《史汉要集》二卷（晋祠部郎王蔑撰。抄《史记》，入《春秋》者不录。）《三史略》二十九卷（吴太子太傅张温撰。）《史记正传》九卷（张莹撰。）《后汉略》二十五卷（张缅撰。）《汉皇德纪》三十卷（汉有道徵士侯瑾撰。起光武，至冲帝。）《洞纪》四卷（韦昭撰。记庖牺已来，至汉建安二十七年。）《续洞纪》一卷（臧荣绪撰。）《帝王世纪》十卷（皇甫谧撰。起三皇，尽汉、魏。）《帝王世纪音》四卷（虞绰撰。）《帝王本纪》十卷（来奥撰。）《续帝王世纪》十卷（何茂材撰。）《十五代略》十卷（吉文甫撰。起庖牺，至晋。）《帝王要略》十二卷（环济撰。纪帝王及天官、地理、丧服。）《周载》八卷（东晋临贺太守孟仪撰。略记前代，下至秦。本三十卷，今亡。）《汉书钞》三十卷（晋散骑常侍葛洪撰。）《拾遗录》二卷（伪秦姚苌方士王子年撰。）《王子年拾遗记》十卷（萧绮撰。）《华夷帝王世纪》三十卷（杨晔撰。）《正史削繁》九十四卷（阮孝绪撰。）《童悟》十二卷《帝王世录》一卷（甄鸾撰。）《先圣本纪》十卷（刘縚撰。）《年历帝纪》三十卷（姚恭撰。）《帝王诸侯世略》十一卷《王霸记》三卷（潘杰撰。）《历代记》三十二卷《隋书》六十卷（未成。秘书监王劭撰。）右七十二部，九百一十七卷。（通计亡书，七十三部，九百三十九卷。）自秦拨去古文，篇籍遗散。汉初得《战国策》，盖战国游士记其策谋。其后陆贾作《楚汉春秋》，以述诛锄秦、项之事。又有《越绝》，相承以为子贡所作。后汉赵晔又为《吴越春秋》。其属辞比事，皆不与《春秋》、《史记》、《汉书》相似，盖率尔而作，非史策之正也。灵、献之世，天下大乱，史官失其常守。博达之士，愍其废绝，各记闻见，以备遗亡。是后群才景慕，作者甚众。又自后汉已来，学者多钞撮旧史，自为一书，或起自人皇，或断之近代，亦各其志，而体制不经。又有委巷之说，迂怪妄诞，真虚莫测。然其大抵皆帝王之事，通人君子，必博采广览，以酌其要，故备而存之，谓之杂史。《赵书》十卷（一曰《二石集》，记石勒事。伪燕太傅长史田融撰。）《二石传》二卷（晋北中郎参军王度撰。）《二石伪治时事》二卷（王度撰。）《汉之书》十卷（常璩撰。）《华阳国志》十二卷（常璩撰。梁有《蜀平记》十卷，《蜀汉伪官故事》一卷，亡。）《燕书》二十卷（记慕容隽事。伪燕尚书范亨撰。）《南燕录》五卷（记慕容德事。伪燕尚书郎张诠撰。）《南燕录》六卷（记慕容德事。伪燕中书郎王景晖撰。）《南燕书》七卷（游览先生撰。）《燕志》十卷（记冯跋事。魏侍中高闾撰。）《秦书》八卷（何仲熙撰。记苻健事。）《秦记》十一卷（宋殿中将军裴景仁撰，梁雍州主簿席惠明注。）《秦纪》十卷（记姚苌事。魏左民尚书姚和都撰。）《凉记》八卷（记张轨事。伪燕右仆射张谘撰。）《凉书》十卷（记张轨事。伪凉大将军从事中郎刘景撰。）《西河记》二卷（记张重华事。晋侍御史喻归撰。）《凉记》十卷（记吕光事。伪凉著作佐郎段龟龙撰。）《凉书》十卷（高道让撰。）《凉书》十卷（沮渠国史。）《托跋凉录》十卷《敦煌实录》十卷（刘景撰。）《十六国春秋》一百卷（魏崔鸿撰。）《纂录》一十卷《战国春秋》二十卷（李概撰。）《汉赵记》十卷（和苞撰。）《吐谷浑记》二卷（宋新亭侯段国撰。梁有《翟辽书》二卷，《诸国略记》二卷，《永嘉后纂年记》二卷，《段业传》一卷，亡。）《天启纪》十卷（记梁元帝子谞据湘州事。）右二十七部，三百三十五卷。（通计亡书，合三十三部，三百四十六卷。）《传》曰：“不有君子，其能国乎？”自晋永嘉之乱，皇纲失驭，九州君长，据有中原者甚众。或推奉正朔，或假名窃号，然其君臣忠义之节，经国字民之务，盖亦勤矣。而当时臣子，亦各记录。后魏克平诸国，据有嵩、华，始命司徒崔浩，博采旧闻，缀述国史。诸国记注，尽集秘阁。尔朱之乱，并皆散亡。今举其见在，谓之霸史。《穆天子传》六卷（《汲冢书》。郭璞注。）《汉献帝起居注》五卷《晋泰始起居注》二十卷（李轨撰。）《晋咸宁起居注》十卷（李轨撰。）《晋泰康起居注》二十一卷（李轨撰。）《晋元康起居注》一卷（梁有《永平、元康、永宁、起居注》六卷，又有《惠帝起居注》二卷，《永嘉、建兴起居注》十三卷，亡。）《晋建武、大兴、永昌起居注》九卷（梁有二十卷。）《晋元康起居注》一卷《晋咸和起居注》十六卷（李轨撰。）《晋咸康起居注》二十二卷《晋建元起居注》四卷《晋永和起居注》十七卷（梁有二十四卷。）《晋升平起居注》十卷《晋隆和、兴宁起居注》五卷《晋咸安起居注》三卷《晋泰和起居注》六卷（梁十卷。）《晋宁康起居注》六卷《晋泰元起居注》二十五卷（梁五十四卷。）《晋隆安起居注》十卷《晋元兴起居注》九卷《晋义熙起居注》十七卷（梁三十四卷。）《晋元熙起居注》二卷《晋起居注》三百一十七卷（宋北徐州主簿刘道会撰。梁有三百二十二卷。）《流别起居注》三十七卷（梁有《晋宋起居注钞》五十一卷，《晋宋先朝起居注》二十卷，亡。）《宋永初起居注》十卷《宋景平起居注》三卷《宋元嘉起居注》五十五卷（梁六十卷。）《宋孝建起居注》十二卷《宋大明起居注》十五卷（梁三十四卷，又有《景和起居注》四卷，《明帝在蕃注》三卷，亡。）《宋泰始起居注》十九卷（梁二十三卷。）《宋泰豫起居注》四卷（梁有《宋元徽起居注》二十卷，《升明起居注》六卷，亡。）《齐永明起居注》二十五卷（梁有三十四卷，又有《建元起居注》十二卷，《隆昌、延兴、建武起居注》四卷，《中兴起居注》四卷，亡。）《梁大同起居注》十卷《后魏起居注》三百三十六卷《陈永定起居注》八卷《陈天嘉起居注》二十三卷《陈天康、光大起居注》十卷《陈太建起居注》五十六卷《陈至德起居注》四卷《后周太祖号令》三卷《隋开皇起居注》六十卷《南燕起居注》一卷右四十四部，一千一百八十九卷。起居注者，录纪人君言行动止之事。《春秋传》曰：“君举必书。书而不法，后嗣何观？”《周官》：内史掌王之命，遂书其副而藏之，是其职也。汉武帝有《禁中起居注》，后汉明德马后撰《明帝起居注》，然则汉时起居，似在宫中，为女史之职。然皆零落，不可复知。今之存者，有汉献帝及晋代已来《起居注》，皆近侍之臣所录。晋时，又得《汲冢书》，有《穆天子传》，体制与今起居正同，盖周时内史所记王命之副也。近代已来，别有其职，事在《百官志》。今依其先后，编而次之。其伪国起居，唯《南燕》一卷，不可别出，附之于此。《汉武帝故事》二卷《西京杂记》二卷《汉魏吴蜀旧事》八卷《晋朝杂事》二卷《晋宋旧事》一百三十五卷《晋要事》三卷《晋故事》四十三卷《晋建武故事》一卷《晋咸和、咸康故事》四卷（晋孔愉撰。）《晋修复山陵故事》五卷（车灌撰。）《交州杂事》九卷（记士燮及陶璜事。）《晋八王故事》十卷《晋四王起事》四卷晋廷尉卢綝撰。《大司马陶公故事》三卷《郄太尉为尚书令故事》三卷《桓玄伪事》三卷《晋东宫旧事》十卷《秦汉已来旧事》十卷《尚书大事》二十卷（范汪撰。）《沔南故事》三卷（应思远撰。）《天正旧事》三卷（释撰，亡名。）《皇储故事》二卷《梁旧事》三十卷（内史侍郎萧大圜撰。）《东宫典记》七十卷（左庶子宇文恺撰。）《开业平陈记》二十卷右二十五部，四百四卷。古者朝廷之政，发号施令，百司奉之，藏于官府，各修其职，守而弗忘。《春秋传》曰“吾视诸故府”，则其事也。《周官》：御史掌治朝之法，太史掌万民之约契与质剂，以逆邦国之治。然则百司庶府，各藏其事，太史之职，又总而掌之。汉时，萧何定律令，张苍制章程，叔孙通定仪法，条流派别，制度渐广。晋初，甲令已下，至九百余卷，晋武帝命车骑将军贾充，博引群儒，删采其要，增律十篇。其余不足经远者为法令，施行制度者为令，品式章程者为故事，各还其官府。搢绅之士，撰而录之，遂成篇卷，然亦随代遗失。今据其见存，谓之旧事篇。《汉官解诂》三篇（汉新汲令王隆撰，胡广注。）《汉官》五卷（应劭注。）《汉官仪》十卷（应劭撰。）《汉官典职仪式选用》二卷（汉卫尉蔡质撰。梁有《荀攸魏官仪》一卷，《韦昭官仪职训》一卷，亡。）《晋公卿礼秩故事》九卷（傅畅撰。）《晋新定仪注》十四卷（梁有徐宣瑜《晋官品》一卷，荀绰《百官表注》十六卷，干宝《司徒仪》一卷，宋《职官记》九卷，晋《百官仪服录》五卷，大兴二年《定官品事》五卷，《百官品》九卷，亡。）《百官阶次》一卷《齐职仪》五十卷（齐长水校尉王珪之撰。梁有王珪之《齐仪》四十九卷，亡。）《齐职仪》五卷《梁选簿》三卷（徐勉撰。）《梁勋选格》一卷《职官要录》三十卷（陶撰。）《梁官品格》一卷《百官阶次》三卷《新定将军名》一卷《吏部用人格》一卷《官族传》十四卷（何晏撰。）《百官春秋》五十卷（王秀道撰。）《百官春秋》二十卷《魏晋百官名》五卷《晋百官名》三十卷《晋官属名》四卷《陈百官簿状》二卷《陈将军簿》一卷《新定官品》二十卷（梁沈约撰。）《梁尚书职制仪注》四十一卷《职令古今百官注》十卷（郭演撰。）右二十七部，三百三十六卷。（通计亡书，合三十六部，四百三十三卷。）古之仕者，名书于所臣之策，各有分职，以相统治。《周官》：冢宰掌建邦之六典，而御史数凡从正者。然则冢宰总六卿之属，以治其政，御史掌其在位名数，先后之次焉。今《汉书百官表》列众职之事，记在位之次，盖亦古之制也。汉末，王隆、应劭等，以《百官表》不具，乃作《汉官解诂》、《汉官仪》等书。是后相因，正史表志，无复百僚在官之名矣。搢绅之徒，或取官曹名品之书，撰而录之，别行于世。宋、齐已后，其书益繁，而篇卷零叠，易为亡散；又多琐细，不足可纪，故删。其见存可观者，编为职官篇。《汉旧仪》四卷（卫敬仲撰。梁有卫敬仲《汉中兴仪》一卷，亡。）《晋新定仪注》四十卷（晋安成太守傅瑗撰。）《晋杂仪注》十一卷《晋尚书仪》十卷《甲辰仪》五卷（江左撰。）《封禅仪》六卷《宋仪注》十卷《宋仪注》二十卷《宋尚书杂注》十八卷本二十卷。《宋东宫仪记》二十三卷（宋新安太守张镜撰。）《徐爰家仪》一卷《东宫新记》二十卷（萧子云撰。）《梁吉礼仪注》十卷（明山宾撰。）《梁宾礼仪注》九卷（贺緌撰。案：梁明山宾撰《吉仪注》二百六卷，录六卷；严植之撰《凶仪注》四百七十九卷，录四十五卷；陆琏撰《军仪注》一百九十卷，录二卷；司马袭撰《嘉仪注》一百一十二卷，录三卷。并亡。存者唯《士》、《吉》及《宾》，合十九卷。）《皇典》二十卷（梁豫章太守丘仲孚撰。）《杂凶礼》四十二卷《政礼仪注》十卷（何胤撰。梁有何胤《士丧仪注》九卷，亡。）《杂仪注》一百八十卷《陈尚书杂仪注》五百五十卷《陈吉礼》一百七十一卷《陈宾礼》六十五卷《陈军礼》六卷《陈嘉礼》一百二卷《后魏仪注》五十卷《后齐仪注》二百九十卷《杂嘉礼》三十八卷《国亲皇太子序亲簿》一卷《隋朝仪礼》一百卷（牛弘撰。）《大汉舆服志》一卷（魏博士董巴撰。）《魏晋谥议》十三卷（何晏撰。）《汝南君讳议》二卷《决疑要注》一卷（挚虞撰。）《车服杂注》一卷（徐广撰。）《礼仪制度》十三卷（王逡之撰。）《古今舆服杂事》二十卷（梁周迁撰。）《晋卤簿图》一卷《卤簿仪》二卷《陈卤簿图》一卷《齐卤簿仪》一卷《诸卫左右厢旗图样》十五卷《内外书仪》四卷（谢元撰。）《书仪》二卷（蔡超撰。）《书笔仪》二十一卷（谢朏撰。）《宋长沙檀太妃薨吊答书》十二卷《吊答仪》十卷（王俭撰。）《书仪》十卷（王弘撰。）《皇室仪》十三卷（鲍行卿撰。）《吉书仪》二卷（王俭撰。）《书仪疏》一卷（周舍撰。）《新仪》三十卷（鲍泉撰。）《文仪》二卷（梁修端撰。）《赵李家仪》十卷（录一卷，李穆叔撰。）《书仪》十卷（唐瑾撰。）《言语仪》十卷《严植之仪》二卷《迩仪》四卷（马枢撰。）《妇人书仪》八卷《僧家书仪》五卷（释昙瑗撰。）《要典杂事》五十卷右五十九部，二千二十九卷。（通计亡书，合六十九部，三千九十四卷。）仪注之兴，其所由来久矣。自君臣父子，六亲九族，各有上下亲疏之别。养生送死，吊恤贺庆，则有进止威仪之数。唐、虞已上，分之为三，在周因而为五。《周官》：宗伯所掌吉、凶、宾、军、嘉，以佐王安邦国，亲万民，而太史执书以协事之类是也。是时典章皆具，可履而行。周衰，诸侯削除其籍。至秦，又焚而去之。汉兴，叔孙通定朝仪，武帝时始祀汾阴后土，成帝时初定南北之郊，节文渐具。后汉又使曹褒定汉仪，是后相承，世有制作。然犹以旧章残缺，各遵所见，彼此纷争，盈篇满牍。而后世多故，事在通变，或一时之制，非长久之道，载笔之士，删其大纲，编于史志。而或伤于浅近，或失于未达，不能尽其旨要。遗文余事，亦多散亡。今聚其见存，以为仪注篇。《律本》二十一卷（杜预撰。）《汉晋律序注》一卷（晋僮长张斐撰。）《杂律解》二十一卷（张斐撰。案：梁有《杜预杂律》七卷，亡。）《晋、宋、齐、梁律》二十卷（蔡法度撰。）《梁律》二十卷（梁义兴太守蔡法度撰。）《后魏律》二十卷《北齐律》十二卷（目一卷。）《陈律》九卷（范泉撰。）《周律》二十五卷《周大统式》三卷《隋律》十二卷《隋大业律》十一卷《晋令》四十卷《梁令》三十卷（录一卷。）《梁科》三十卷《北齐令》五十卷《北齐权令》二卷《陈令》三十卷（范泉撰。）《陈科》三十卷（范泉撰。）《隋开皇令》三十卷（目一卷。）《隋大业令》三十卷《汉朝议驳》三十卷（应劭撰。案：梁有《建武律令故事》二卷，刘邵《律略论》五卷亡。）《晋杂议》十卷《晋弹事》十卷《南台奏事》二十二卷《汉名臣奏事》三十卷《魏王奏事》十卷《魏名臣奏事》四十卷（目一卷，陈寿撰。）《魏台杂访议》三卷（高堂隆撰。）《魏廷尉决事》十卷《晋驳事》四卷《晋杂制》六十卷《晋刺史六条制》一卷《齐五服制》一卷《陈新制》六十卷右三十五部，七百一十二卷。（通计亡书，合三十八部，七百二十六卷。）刑法者，先王所以惩罪恶，齐不轨者也。《书》述唐、虞之世，五刑有服，而夏后氏正刑有五，科条三千。《周官》：司寇掌三典以刑邦国；司刑掌五刑之法，丽万民之罪；太史又以典法逆于邦国；内史执国法以考政事。《春秋传》曰：“在九刑不忘。”然而刑书之作久矣。盖藏于官府，惧人之知争端，而轻于犯。及其末也，肆情越法，刑罚僣滥。至秦，重之以苛虐，先王之正刑灭矣。汉初，萧何定律九章，其后渐更增益，令甲已下，盈溢架藏。晋初，贾充、杜预删而定之，有律，有令，有故事。梁时，又取故事之宜于时者为《梁科》。后齐武成帝时，又于麟趾殿删正刑典，谓之《麟趾格》。后周太祖，又命苏绰撰《大统式》。隋则律令格式并行。自律已下，世有改作，事在《刑法志》。《汉律》久亡，故事驳议，又多零失。今录其见存可观者，编为刑法篇。《三辅决录》七卷（汉太仆赵岐撰，挚虞注。）《海内先贤传》四卷（魏明帝时撰。）《四海耆旧传》一卷《海内士品》一卷《先贤集》三卷《兖州先贤传》一卷《徐州先贤传》一卷《徐州先贤传赞》九卷（刘义庆撰。）《海岱志》二十卷（齐前将军记室崔慰祖撰。）《交州先贤传》三卷（晋范瑗传。）《益部耆旧传》十四卷（陈长寿撰。）《续益部耆旧传》二卷《诸国清贤传》一卷《鲁国先贤传》二卷（晋大司农白褒撰。）《楚国先贤传赞》十二卷（晋张方撰。）《汝南先贤传》五卷（魏周斐撰。）《陈留耆旧传》二卷（汉议郎圈称撰。）《陈留耆旧传》一卷（魏散骑侍郎苏林撰。）《陈留先贤像赞》一卷（陈英宗撰。）《陈留志》十五卷（东晋剡令江敞撰。）《济北先贤传》一卷《庐江七贤传》二卷《东莱耆旧传》一卷（王基撰。）《襄阳耆旧记》五卷（习凿齿撰。）《会稽先贤传》七卷（谢承撰。）《会稽后贤传记》二卷（钟离岫撰。）《会稽典录》二十四卷（虞豫撰。）《会稽先贤像赞》五卷《汉世要记》一卷《吴先贤传》四卷（吴左丞相陆凯撰。）《东阳朝堂像赞》一卷（晋南平太守留叔先撰。）《豫章烈士传》三卷（徐整撰。）《豫章旧志》三卷（晋会稽太守熊默撰。）《豫章旧志后撰》一卷（熊欣撰。）《零陵先贤传》一卷《长沙耆旧传赞》三卷（晋临川王郎中刘彧撰。）《桂阳先贤画赞》一卷（吴左中郎张胜撰。）《武昌先贤志》二卷（宋天门太守郭缘生撰。）《蜀文翁学堂像题记》二卷《呈贤高士传赞》三卷（嵇康撰，周续之注。）《高士传》六卷（皇甫谧撰。）《逸士传》一卷（皇甫谧撰。）《逸民传》七卷（张显撰。）《高士传》二卷（虞槃佐撰。）《至人高士传赞》二卷（晋廷尉卿孙绰撰。）《高隐传》十卷（阮孝绪撰。）《高隐传》十卷《高僧传》六卷（虞孝敬撰。）《止足传》十卷《续高士传》七卷（周弘让撰。）《孝子传赞》三卷（王韶之撰。）《孝子传》十五卷（晋辅国将军萧广济撰。）《孝子传》十卷（宋员外郎郑缉之撰。）《孝子传》八卷（师觉授撰。）《孝子传》二十卷（宋躬撰。）《孝子传略》二卷《孝德传》三十卷（梁元帝撰。）《孝友传》八卷《曾参传》一卷《忠臣传》三十卷（梁元帝撰。）《显忠录》二十卷（梁元怿撰。）《丹阳尹传》十卷（梁元帝撰。）《英蕃可录》二卷（张万贤撰，邵武侯新注。）《高才不遇传》四卷（后齐刘昼撰。）《良吏传》十卷（钟岏撰。）《海内名士传》一卷《正始名士传》三卷（袁敬仲撰。）《江左名士传》一卷（刘义庆撰。）《竹林七贤论》二卷（晋太子中庶子戴逵撰。）《七贤传》五卷（孟氏撰。）《文士传》五十卷（张骘撰。）《列士传》二卷（刘向撰。）《阴德传》二卷（宋光禄大夫范晏撰。）《悼善传》十一卷《杂传》三十六卷（任昉撰。本一百四十七卷，亡。）《东方朔传》八卷《毌丘俭记》三卷《管辂传》三卷（管辰撰。）《杂传》四十卷（贺踪撰。本七十卷，亡。）《杂传》十九卷（陆澄撰。）《杂传》十一卷《玄晏春秋》三卷（皇甫谧撰。）《孔子弟子先儒传》十卷。《李氏家传》一卷《桓氏家传》一卷《王朗、王肃家传》一卷《太原王氏家传》二十三卷《褚氏家传》一卷（褚凯等撰。）《薛常侍家传》一卷《江氏家传》七卷（江祚等撰。）《庾氏家传》一卷（庾斐撰。）《裴氏家传》四卷（裴松之撰。）《虞氏家记》五卷（虞览撰。）《曹氏家传》一卷（曹毗撰。）《范氏家传》一卷（范汪撰。）《纪氏家纪》一卷（纪友撰。）《韦氏家传》一卷《何颙使君家传》一卷《明氏家训》一卷（伪燕卫尉明岌撰。）《明氏世录》六卷（梁信武记室明粲撰。）《陆史》十五卷《王氏江左世家传》二十卷（王褒撰。）《孔氏家传》五卷《崔氏五门家传》二卷（崔氏撰。）《暨氏家传》一卷《周、齐王家传》一卷（姚氏撰。）《尔朱家传》一卷（王氏撰。）《周氏家传》一卷《令狐氏家传》一卷《新旧传》四卷《汉南庾氏家传》三卷《何氏家传》三卷《童子传》二卷（王镇之撰。）《幼童传》十卷（刘昭撰。）《访来传》十卷（来奥撰。）《怀旧志》九卷（梁元帝撰。）《知己传》一卷（卢思道撰。）《全德志》一卷（梁元帝撰。）《同姓名录》一卷（梁元帝撰。）《列女传》十五卷（刘向撰，曹大家注。）《列女传》七卷（赵母注。）《列女传》八卷（高氏撰。）《列女传颂》一卷（刘歆撰。）《列女传颂》一卷（曹植撰。）《列女传赞》一卷（缪袭撰。）《列女后传》十卷（项原撰。）《列女传》六卷（皇甫谧撰。）《列女传》七卷（綦毋邃撰。）《列女传要录》三卷《女记》十卷（杜预撰。）《美妇人传》六卷《姑记》二卷（虞通之撰。）《道人善道开传》一卷（康泓撰。）《名僧传》三十卷（释宝唱撰。）《高僧传》十四卷（释慧皎撰。）《江东名德传》三卷（释法进撰。）《法师传》十卷（王巾撰。）《众僧传》二十卷（裴子野撰。）《萨婆多部传》五卷（释僧祐撰。）《梁故草堂法师传》一卷《尼传》二卷（释宝唱撰。）《法显传》二卷《法显行传》一卷《梁武皇帝大舍》三卷（严灊撰。）《列仙传赞》三卷（刘向撰，鬷续，孙绰赞。）《列仙传赞》二卷（刘向撰，晋郭元祖赞。）《神仙传》十卷（葛洪撰。）《说仙传》一卷（朱思祖撰。）《养性传》二卷《汉武内传》三卷《太元真人东乡司命茅君内传》一卷（弟子李遵撰。）《清虚真人王君内传》一卷（弟子华存撰。）《清虚真人裴君内传》一卷《正一真人三天法师张君内传》一卷《太极左仙公葛君内传》一卷《仙人马君阴君内传》一卷《仙人许远游传》一卷《灵人辛玄子自序》一卷《刘君内记》一卷（王珍撰。）《陆先生传》一卷（孔稚珪撰。）《列仙赞序》一卷（郭元祖撰。）《集仙传》十卷《洞仙传》十卷《王乔传》一卷《关令内传》一卷（鬼谷先生撰。）《南岳夫人内传》一卷《苏君记》一卷（周季通撰。）《嵩高寇天师传》一卷《华阳子自序》一卷《太上真人内记》一卷（李氏撰。）《道学传》二十卷《宣验记》十三卷（刘义庆撰。）《应验记》一卷（宋光禄大夫傅亮撰。）《冥祥记》十卷（王琰撰。）《列异传》三卷（魏文帝撰。）《感应传》八卷（王延秀撰。）《古异传》三卷（宋永嘉太守袁王寿撰。）《甄异传》三卷（晋西戎主簿戴祚撰。）《述异记》十卷（祖冲之撰。）《异苑》十卷（宋给事刘敬叔撰。）《续异苑》十卷《搜神记》三十卷（干宝撰。）《搜神后记》十卷（陶潜撰。）《灵鬼志》三卷（荀氏撰。）《志怪》二卷（祖台之撰。）《志怪》四卷（孔氏撰。）《神录》五卷（刘之遴撰。）《齐谐记》七卷（宋散骑侍郎东阳无疑撰。）《续齐谐记》一卷（吴均撰。）《幽明录》二十卷（刘义庆撰。）《补续冥祥记》一卷（王曼颖撰。）《汉武洞冥记》一卷（郭氏撰。）《嘉瑞记》三卷（陆琼撰。）《祥瑞记》三卷《符瑞记》十卷（许善心撰。）《灵异录》十卷《灵异记》十卷《研神记》十卷（萧绎撰。）《旌异记》十五卷（侯君素撰。）《近异录》二卷（刘质撰。）《鬼神列传》一卷（谢氏撰。）《志怪记》三卷（殖氏撰。）《舍利感应记》三卷（王劭撰。）《真应记》十卷《周氏冥通记》一卷《集灵记》二十卷（颜之推撰。）《冤魂志》三卷（颜之推撰。）右二百一十七部，一千二百八十六卷。（通计亡书，合二百一十九部，一千五百三卷。）古之史官，必广其所记，非独人君之举。《周官》：外史掌四方之志，则诸侯史记，兼而有之。《春秋传》曰：“虢仲、虢叔，王季之穆，勋在王室，藏于盟府。”臧纥之叛，季孙命太史召掌恶臣而盟之。《周官》：司寇凡大盟约，莅其盟书，登于天府。太史、内史、司会，六官皆受其贰而藏之。是则王者诛赏，具录其事，昭告神明，百官史臣，皆藏其书。故自公卿诸侯，至于群士，善恶之迹，毕集史职。而又闾胥之政，凡聚众庶，书其敬敏任恤者，族师每月书其孝悌睦涘有学者，党正岁书其德行道艺者，而入之于乡大夫。乡大夫三年大比，考其德行道艺，举其贤者能者，而献其书。王再拜受之，登于天府，内史贰之。是以穷居侧陋之士，言行必达，皆有史传。自史官旷绝，其道废坏，汉初，始有丹书之约，白马之盟。武帝从董仲舒之言，始举贤良文学。天下计书，先上太史，善恶之事，靡不毕集。司马迁、班固，撰而成之，股肱辅弼之臣，扶义俶傥之士，皆有记录。而操行高洁，不涉于世者，《史记》独传夷齐，《汉书》但述杨王孙之俦，其余皆略而不说。又汉时，阮仓作《列仙图》，刘向典校经籍，始作《列仙》、《列士》、《列女》之传，皆因其志尚，率尔而作，不在正史。后汉光武，始诏南阳，撰作风俗，故沛、三辅有耆旧节士之序，鲁、庐江有名德先贤之赞。郡国之书，由是而作。魏文帝又作《列异》，以序鬼物奇怪之事，嵇康作《高士传》，以叙圣贤之风。因其事类，相继而作者甚众，名目转广，而又杂以虚诞怪妄之说。推其本源，盖亦史官之末事也。载笔之士，删采其要焉。鲁、沛、三辅，序赞并亡，后之作者，亦多零失。今取其见存，部而类之，谓之杂传。《山海经》二十三卷（郭璞注。）《水经》三卷（郭璞注。）《黄图》一卷（记三辅宫观陵庙明堂辟雍郊畤等事。）《洛阳记》四卷《洛阳记》一卷（陆机撰。）《洛阳宫殿簿》一卷《洛阳图》一卷（晋怀州刺史杨牷期撰。）《述征记》二卷（郭缘生撰。）《西征记》二卷（戴延之撰。）《娄地记》一卷（吴顾启期撰。）《风土记》三卷（晋平西将军周处撰。）《吴兴记》三卷（山谦之撰。）《吴郡记》一卷（顾夷撰。）《京口记》二卷（宋太常卿刘损撰。）《南徐州记》二卷（山谦之撰。）《会稽土地记》一卷（朱育撰。）《会稽记》一卷（贺循撰。）《随王入沔记》六卷（宋侍中沈怀文撰。）《荆州记》三卷（宋临川王侍郎盛弘之撰。）《神壤记》一卷（记荣阳山水。黄闵撰。）《豫章记》一卷（雷次宗撰。）《蜀王本记》一卷（扬雄撰。）《三巴记》一卷（谯周撰。）《珠崖传》一卷（伪燕聘晋使盖泓撰。）《陈留风俗传》三卷（圈称撰。）《邺中记》二卷（晋国子助教陆翙撰。）《春秋土地名》三卷（晋裴秀客京相璠撰。）《衡山记》一卷（宗居士撰。）《游名山志》一卷（谢灵运撰。）《圣贤冢墓记》一卷（李彤撰。）《佛国记》一卷（沙门释法显撰。）《游行外国传》一卷（沙门释智猛撰。）《交州以南外国传》一卷《十洲记》一卷（东方朔撰。）《神异经》一卷（东方朔撰，张华注。）《异物志》一卷（后汉议郎杨孚撰。）《南州异物志》一卷（吴丹阳太守万震撰。）《蜀志》一卷（东京武平太守常宽撰。）《发蒙记》一卷（束皙撰。载物产之异。）《地理书》一百四十九卷（录一卷。陆澄合《山海经》已来一百六十家，以为此书。澄本之外，其旧事并多零失。见存别部自行者，唯四十二家，今列之于上。）《三辅故事》二卷（晋世撰。）《湘州记》二卷（庾仲雍撰。）《吴郡记》二卷（晋本州主簿顾夷撰。）《日南传》一卷《江记》五卷（庾仲雍撰。）《汉水记》五卷（庾仲雍撰。）《居名山志》一卷（谢灵运撰。）《西征记》一卷（戴祚撰。）《庐山南陵云精舍记》一卷《永初山川古今记》二十卷（齐都官尚书刘澄之撰。）《元康三年地记》六卷《司州记》二卷《并帖省置诸郡旧事》一卷《地记》二百五十二卷（梁任昉增陆澄之书八十四家，以为此记。其所增旧书，亦多零失。见存别部行者，唯十二家，今列之于上。）《山海经图赞》二卷（郭璞注。）《山海经音》二卷《水经》四十卷（郦善长注。）《庙记》一卷《地理书抄》二十卷（陆澄撰。）《地理书抄》九卷（任昉撰。）《地理书抄》十卷（刘黄门撰。）《洛阳伽蓝记》五卷（后魏杨衒之撰。）《荆南地志》二卷（萧世诚撰。）《巴蜀记》一卷《交州异物志》一卷（杨孚撰。）《元康六年户口簿记》三卷《元嘉六年地记》三卷《九州郡县名》九卷《扶南异物志》一卷（朱应撰。）《临海水土异物志》一卷（沈莹撰。）《益州记》三卷（李氏撰。）《湘州记》一卷（郭仲产撰。）《湘州图副记》一卷《四海百川水源记》一卷（释道安撰。）《京师寺塔记》十卷（录一卷。刘璆撰。）《华山精舍记》一卷（张光禄撰。）《南雍州记》六卷（鲍至撰。）《京师寺塔记》二卷（释昙宗撰。）《张骞出关志》一卷《外国传》五卷（释昙景撰。）《历国传》二卷（释法盛撰。）《西京记》三卷《京师录》七卷《寻江源记》一卷《后园记》一卷《江表行记》一卷《淮南记》一卷《古来国名》二卷《十三州志》十卷（阚骃撰。）《慧生行传》一卷《宋武北征记》一卷（戴氏撰。）《林邑国记》一卷《凉州异物志》一卷《閟象传》二卷（闾先生撰。）《司州山川古今记》三卷（刘澄之撰。）《江图》一卷（张氏撰。）《江图》二卷（刘氏撰。）《广梁南徐州记》九卷（虞孝敬撰。）《水饰图》二十卷《瓯闽传》一卷《北荒风俗记》二卷《诸蕃风俗记》二卷《男女二国传》一卷《突厥所出风俗事》一卷《古今地谱》二卷《异地志》三十卷（陈顾野王撰。）《序行记》十卷（姚最撰。）《魏永安记》三卷（温子升撰。）《国都城记》二卷《周地图记》一百九卷《冀州图经》一卷《齐州图经》一卷《齐州记》四卷（李叔布撰。）《幽州图经》一卷《魏聘使行记》六卷《聘北道里记》三卷（江德藻撰。）《李谐行记》一卷《聘游记》三卷（刘师知撰。）《朝觐记》六卷《封君义行记》一卷（李绘撰。）《舆驾东行记》一卷（薛泰撰。）《北伐记》七卷（诸葛颖撰。）《巡抚扬州记》七卷（诸葛颖撰。）《大魏诸州记》二十一卷《并州入朝道里记》一卷（蔡允恭撰。）《赵记》十卷《代都略记》三卷《世界记》五卷（释僧祐撰。）《州郡县簿》七卷《大隋翻经婆罗门法师外国传》五卷《隋区宇图志》一百二十九卷《隋西域图》三卷（裴矩撰。）《隋诸州图经集》一百卷（郎蔚之撰。）《隋诸郡土俗物产》一百五十一卷《西域道里记》三卷《诸蕃国记》十七卷《方物志》二十卷（许善心撰。）《并州总管内诸州图》一卷右一百三十九部，一千四百三十二卷。（通计亡书，合一百四十部，一千四百三十四卷。）昔者先王之化民也，以五方土地，风气所生，刚柔轻重，饮食衣服，各有其性，不可迁变。是故疆理天下，物其土宜，知其利害，达其志而通其欲，齐其政而修其教。故曰广谷大川异制，人居其间异俗。《书》录禹别九州，定其山川，分其圻界，条其物产，辨其贡赋，斯之谓也。周则夏官司险，掌建九州之图，周知山林川泽之阻，达其道路。地官诵训，掌方志以诏观事，以知地俗。春官保章，以星土辨九州之地，所封之域，以观祅祥。夏官职方，掌天下之图地，辨四夷八蛮九貉五戎六狄之人，与其财用九谷六畜之数，周知利害，辨九州之国，使同其贯。司徒掌邦之土地之图与其人民之教，以佐王扰邦国，周知九州之域，广轮之数，辨其山林川泽丘陵坟衍原隰之名物，及土会之法。然则其事分在众职，而冢宰掌建邦之六典，实总其事。太史以典逆冢宰之治，其书盖亦总为史官之职。汉初，萧何得秦图书，故知天下要害。后又得《山海经》，相传以为夏禹所记。武帝时，计书既上太史，郡国地志，固亦在焉。而史迁所记，但述河渠而已。其后刘向略言地域，丞相张禹使属朱贡条记风俗，班固因之作《地理志》。其州国郡县山川夷险时俗之异，经星之分，风气所生，区域之广，户口之数，各有攸叙，与古《禹贡》、《周官》所记相埒。是后载笔之士，管窥末学，不能及远，但记州郡之名而已。晋世，挚虞依《禹贡》、《周官》，作《畿服经》，其州郡及县分野封略事业，国邑山陵水泉，乡亭城道里土田，民物风俗，先贤旧好，靡不具悉，凡一百七十卷，今亡。而学者因其经历，并有记载，然不能成一家之体。齐时，陆澄聚一百六十家之说，依其前后远近，编而为部，谓之《地理书》。任昉又增陆澄之书八十四家，谓之《地记》。陈时，顾野王抄撰众家之言，作《舆地志》。隋大业中，普诏天下诸郡，条其风俗物产地图，上于尚书。故隋代有《诸郡物产土俗记》一百五十一卷，《区宇图志》一百二十九卷，《诸州图经集》一百卷。其余记注甚众。今任、陆二家所记之内而又别行者，各录在其书之上，自余次之于下，以备地理之记焉。《世本王侯大夫谱》二卷《世本》二卷（刘向撰。）《世本》四卷（宋衷撰。）《汉氏帝王谱》三卷（梁有《宋谱》四卷，刘湛《百家谱》二卷，亡。）《齐帝谱属》十卷《百家集谱》十卷（王俭撰。梁有王逡之《续俭百家谱》四卷，《南族谱》二卷，《百家谱拾遗》一卷，又有《齐、梁帝谱》四卷，《梁帝谱》十三卷，亡。）《百家谱》三十卷（王僧孺撰。）《百家谱集钞》十五卷（王僧孺撰。）《百家谱》二十卷（贾执撰。）《百家谱》十五卷（傅昭撰。）《百家谱世统》十卷《百家谱钞》五卷《姓氏英贤谱》一百卷（贾执撰。案：梁有《王司空新集诸州谱》十一卷，又别有《诸姓谱》一百一十六卷，《益州谱》四十卷，《关东、关北谱》三十三卷，《梁武帝总集境内十八州谱》六百九十卷，亡。）《后魏辩宗录》二卷（元晖业撰。）《后魏皇帝宗族谱》四卷《魏孝文列姓族牒》一卷《后齐宗谱》一卷《益州谱》三十卷《冀州姓族谱》二卷《洪州诸姓谱》九卷《吉州诸姓谱》八卷《江州诸姓谱》十一卷《诸州杂谱》八卷《袁州诸姓谱》八卷《扬州谱钞》五卷《京兆韦氏谱》二卷《谢氏谱》一十卷《杨氏血脉谱》二卷《杨氏家谱状并墓记》一卷《杨氏枝分谱》一卷《杨氏谱》一卷《北地傅氏谱》一卷《苏氏谱》一卷《述系传》一卷（姚最撰。）《氏族要状》十五卷《姓苑》一卷（何氏撰。）《复姓苑》一卷《齐永元中表簿》五卷《竹谱》一卷《钱谱》一卷（顾烜撰。）《钱图》一卷右四十一部，三百六十卷。（通计亡书，合五十三部，一千二百八十卷。）氏姓之书，其所由来远矣。《书》称“别生分类”。《传》曰：“天子建德，因生以赐姓。”周家小史定系世，辨昭穆，则亦史之职也。秦兼天下，刬除旧迹，公侯子孙，失其本系。汉初，得《世本》，叙黄帝已来祖世所出。而汉又有《帝王年谱》，后汉有《邓氏官谱》。晋世，挚虞作《族姓昭穆记》十卷，齐、梁之间，其书转广。后魏迁洛，有八氏十姓，咸出帝族。又有三十六族，则诸国之从魏者；九十二姓，世为部落大人者，并为河南洛阳人。其中国士人，则第其门阀，有四海大姓、郡姓、州姓、县姓。及周太祖入关，诸姓子孙有功者，并令为其宗长，仍撰谱录，纪其所承。又以关内诸州，为其本望。其《邓氏官谱》及《族姓昭穆记》，晋乱已亡。自余亦多遗失。今录其见存者，以为谱系篇。《七略别录》二十卷（刘向撰。）《七略》七卷（刘歆撰。）《晋中经》十四卷（荀勖撰。）《晋义熙已来新集目录》三卷《宋元徽元年四部书目录》四卷（王俭撰。）《今书七志》七十卷（王俭撰。）《梁天监六年四部书目录》四卷（殷钧撰。）《梁东宫四部目录》四卷（刘遵撰。）《梁文德殿四部目录》四卷（刘孝标撰。）《七录》十二卷（阮孝绪撰。）《魏阙书目录》一卷《陈秘阁图书法书目录》一卷《陈天嘉六年寿安殿四部目录》四卷《陈德教殿四部目录》四卷《陈承香殿五经史记目录》二卷《开皇四年四部目录》四卷《开皇八年四部书目录》四卷《香厨四部目录》四卷《隋大业正御书目录》九卷《法书目录》六卷《杂仪注目录》四卷《杂撰文章家集叙》十卷（荀勖撰。）《文章志》四卷（挚虞撰。）《续文章志》二卷（傅亮撰。）《晋江左文章志》三卷（宋明帝撰。）《宋世文章志》二卷（沈约撰。）《书品》二卷《名手画录》一卷《正流论》一卷右三十部，二百一十四卷。古者史官既司典籍，盖有目录，以为纲纪，体制堙灭，不可复知。孔子删书，别为之序，各陈作者所由。韩、毛二《诗》，亦皆相类。汉时刘向《别录》、刘歆《七略》，剖析条流，各有其部，推寻事迹，疑则古之制也。自是之后，不能辨其流别，但记书名而已。博览之士，疾其浑漫，故王俭作《七志》，阮孝绪作《七录》，并皆别行。大体虽准向、歆，而远不逮矣。其先代目录，亦多散亡。今总其见存，编为簿录篇。凡史之所记，八百一十七部，一万三千二百六十四卷。（通计亡书，合八百七十四部，一万六千五百五十八卷。）夫史官者，必求博闻强识，疏通知远之士，使居其位，百官众职，咸所贰焉。是故前言往行，无不识也；天文地理，无不察也；人事之纪，无不达也。内掌八柄，以诏王治，外执六典，以逆官政。书美以彰善，记恶以垂戒，范围神化，昭明令德，穷圣人之至赜，详一代之亹亹。自史官废绝久矣，汉氏颇循其旧，班、马因之。魏、晋已来，其道逾替。南、董之位，以禄贵游，政、骏之司，罕因才授。故梁世谚曰：“上车不落则著作，体中何如则秘书。”于是尸素之俦，盱衡延阁之上，立言之士，挥翰蓬茨之下。一代之记，至数十家，传说不同，闻见舛驳，理失中庸，辞乖体要。致令允恭之德，有阙于典坟，忠肃之才，不传于简策。斯所以为蔽也。班固以《史记》附《春秋》，今开其事类，凡十三种，别为史部。<hr>
