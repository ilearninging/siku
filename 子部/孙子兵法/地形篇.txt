<h4>《子部·孙子兵法·地形篇》<b class="x">作者：孙武</b></h4>
<br>孙子曰：地形有通者，有挂者，有支者，有隘者，有险者，有远者。我可以<br>往，彼可以来，曰通。通形者，先居高阳，利粮道，以战则利。可以往，难以返，<br>曰挂。挂形者，敌无备，出而胜之；敌若有备，出而不胜，难以返，不利。我出<br>而不利，彼出而不利，曰支。支形者，敌虽利我，我无出也；引而去之，令敌半<br>出而击之，利。隘形者，我先居之，必盈之以待敌；若敌先居之，盈而勿从，不<br>盈而从之。险形者，我先居之，必居高阳以待敌；若敌先居之，引而去之，勿从<br>也。远形者，势均，难以挑战，战而不利。凡此六者，地之道也，将之至任，不<br>可不察也。<br>故兵有走者，有弛者，有陷者，有崩者，有乱者，有北者。凡此六者，非天<br>之灾，将之过也。夫势均，以一击十，曰走。卒强吏弱，曰弛。吏强卒弱，曰陷。<br>大吏怒而不服，遇敌怼而自战，将不知其能，曰崩。将弱不严，教道不明，吏卒<br>无常，陈兵纵横，曰乱。将不能料敌，以少合众，以弱击强，兵无选锋，曰北。<br>凡此六者，败之道也，将之至任，不可不察也。<br>夫地形者，兵之助也。料敌制胜，计险厄、远近，上将之道也。知此而用战<br>者必胜，不知此而用战者必败。<br>故战道必胜，主曰无战，必战可也；战道不胜，主曰必战，无战可也。故进<br>不求名，退不避罪，唯人是保，而利合于主，国之宝也。<br>视卒如婴儿，故可与之赴深谿；视卒如爱子，故可与之俱死。厚而不能使，<br>爱而不能令，乱而不能治，譬若骄子，不可用也。<br>知吾卒之可以击，而不知敌之不可击，胜之半也；知敌之可击，而不知吾卒<br>之不可以击，胜之半也；知敌之可击，知吾卒之可以击，而不知地形之不可以战，<br>胜之半也。故知兵者，动而不迷，举而不穷。故曰：知彼知己，胜乃不殆；知天<br>知地，胜乃不穷。<br><hr>
