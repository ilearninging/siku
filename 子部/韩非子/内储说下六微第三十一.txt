<h4>《子部·韩非子·内储说下六微第三十一》<b class="x">作者：韩非</b></h4>
<br>六微：一曰权借在下，二曰利异外借，三曰托于似类，四曰利害有反，五曰<br>参疑内争，六曰敌国废置。此六者，主之所察也。<br>【经一】权借<br>权势不可以借人。上失其一，臣以为百。故臣得借则力多，利多则内外为用，<br>内外为用则人主壅。其说在老聃之言失鱼也。是以人主久语，而左右鬻怀刷。其<br>患在胥僮之谏厉公，与州侯之一言，而燕人浴矢也。<br>【经二】利异<br>君臣之利异，故人臣莫忠，故臣利立而主利灭。是以奸臣者，召敌兵以内除。<br>举外事以眩主，苟成其私利，不顾国患。其说在卫人之夫妻祷祝也。故戴歇议子<br>弟，而三桓攻昭公；公叔内齐军，而翟黄召韩兵；太宰嚭说大夫种，大成牛教申<br>不害；司马喜告赵王，吕仓规秦、楚；宋石遗卫君书，白圭教暴谴。<br>【经三】似类<br>似类之事，人主之所以失诛，而大臣之所以成私也。是以门人捐水而夷射诛，<br>济阳自矫而二人罪，司马喜杀爰骞而季辛诛，郑袖言恶臭而新人劓，费无忌教郄<br>宛而令尹诛，陈需杀张寿而犀首走。故烧刍廥而中山罪，杀老儒而济阳赏也。<br>【经四】有反<br>事起而有所利，其尸主之；有所害，必反察之。是以明主之论也，国害则省<br>其利者，臣害则察其反者。其说在楚兵至而陈需相，黍种贵而廪吏覆。是以昭奚<br>恤执贩茅，而不僖侯谯其次；文公发绕炙，而穰侯请立帝。<br>【经五】参疑<br>参疑之势，乱之所由生也，故明主慎之。是以晋骊姬杀太子申生，而郑夫人<br>用毒药，卫州吁杀其君完，公子根取东周，王子职甚有宠而商臣果作乱，严遂、<br>韩廆争而哀公果遇贼，田常、阚止、戴驩、皇喜敌而宋君、简公杀。其说在狐突<br>之称“二好”，与郑昭之对“未生”也。<br>【经六】废置<br>敌之所务，在淫察而就靡，人主不察，则敌废置矣。故文王资费仲，而秦王<br>患楚使；黎且去仲尼，而干象沮甘茂。是以子胥宣言而子常用，内美人而虞、虢<br>亡，佯遗书而苌弘死，用鸡猳而郐桀尽。<br>【庙攻】<br>“参疑”“废置”之事，明主绝之于内而施之于外。资其轻者，辅其弱者，<br>此谓“庙攻”。参伍既用于内，观听又行于外，则敌伪得。其说在秦侏儒之告惠<br>文君也。故襄疵言袭邺，而嗣公赐令席。<br>【说一】<br>势重者，人主之渊也；臣者，势重之鱼也。鱼失于渊而不可复得也，人主失<br>其势重于臣而不可复收也。古之人难正言，故托之于鱼。<br>赏罚者，利器也，君操之以制臣，臣得之以拥主。故君先见所赏则臣鬻之以<br>为德，君先见所罚则臣鬻之以为威。故曰：“国之利器，不可以示人。”<br>靖郭君相齐，与故人久语，则故人富；怀左右刷，则左右重。久语怀刷，小<br>资也，犹以成富，况于吏势乎？<br>晋厉公之时，六卿贵。胥僮、长鱼矫谏曰：“大臣贵重，敌主争事，外市树<br>党，下乱国法，上以劫主，而国不危者，未尝有也。”公曰：“善。”乃诛三卿。<br>胥僮、长鱼矫又谏曰：“夫同罪之人偏诛而不尽，是怀怨而借之间也。”公曰：<br>“吾一朝而夷三卿，予不忍尽也。”长鱼矫对曰：“公不忍之，彼将忍公。”公<br>不听。居三月，诸卿作难，遂杀厉公而分其地。<br>州侯相荆，贵而主断。荆王疑之，因问左右，左右对曰：“无有。”如出一<br>口也。<br>燕人惑易，故浴狗矢。燕人其妻有私通于士，其夫早自外而来，士适出。夫<br>曰：“何客也？”其妻曰：“无客。”问左右，左右言“无有”，如出一口。其<br>妻曰：“公惑易也。”因浴之以狗矢。<br>一曰：燕人李季好远出，其妻私有通于士，季突至，士在内中，妻患之。其<br>室妇曰：“令公子裸而解发，直出门，吾属佯不见也。”于是公子从其计，疾走<br>出门。季曰：“是何人也？”家室皆曰：“无有。”季曰：“吾见鬼乎？”妇人<br>曰：“然。”“为之奈何？”曰：“取五牲之矢浴之。”季曰：“诺。”乃浴以<br>矢。一曰浴以兰汤。<br>【说二】<br>卫人有夫妻祷者而祝曰：“使我无故，得百束布。”其夫曰：“何少也？”<br>对曰：“益是，子将以买妾。”<br>荆王欲宦诸公子于四邻，戴歇曰：“不可。”“宦公子于四邻，四邻必重之。”<br>曰：“子出者重，重则必为所重之国党，则是教子于外市也，不便。”<br>鲁孟孙、叔孙、季孙相戮力劫昭公，遂夺其国而擅其制。鲁三桓公偪，昭公<br>攻季孙氏，而孟孙氏、叔孙氏相与谋曰：“救之乎？”叔孙氏之御者曰：“我家<br>臣也，安知公家？凡有季孙与无季孙于我孰利？”皆曰：“无季孙必无叔孙。”<br>“然则救之。”于是撞西北隅而入。孟孙见叔孙之旗入，亦救之。三桓为一，昭<br>公不胜。逐之，死于乾侯。<br>公叔相韩而有攻齐，公仲甚重于王，公叔恐王之相公仲也，使齐、韩约而攻<br>魏。公叔因内齐军于郑，以劫其君，以固其位，而信两国之约。<br>翟璜，魏王之臣也，而善于韩。乃召韩兵令之攻魏，因请为魏王构之以自重<br>也。<br>越王攻吴王，吴王谢而告服，越王欲许之。范蠡、大夫种曰：“不可。昔天<br>以越与吴，吴不受，今天反夫差，亦天祸也。以吴予越，再拜受之，不可许也。”<br>太宰嚭遗大夫种书曰：“狡兔尽则良犬烹，敌国灭则谋臣亡。大夫何不释吴而患<br>越乎？”大夫种受书读之，太息而叹曰：“杀之，越与吴同命。”<br>大成牛从赵谓申不害于韩曰：“以韩重我于赵，请以赵重子于韩，是子有两<br>韩，我有两赵。”<br>司马喜，中山君之臣也，而善于赵，尝以中山之谋微告赵王。<br>吕仓，魏王之臣也，而善于秦、荆。微讽秦、荆令之攻魏，因请行和以自重<br>也。<br>宋石，魏将也；卫君，荆将也。两国构难，二子皆将。宋石遗卫君书曰：<br>“二军相当，两旗相望，唯毋一战，战必不两存。此乃两主之事也，与子无有私<br>怨，善者相避也。”<br>白圭相魏，暴谴相韩。白圭谓暴谴曰：“子以韩辅我于魏，我以魏待子于韩，<br>臣长用魏，子长用韩。”<br>【说三】<br>齐中大夫有夷射者，御饮于王，醉甚而出，倚于郎门。门者刖跪请曰：“足<br>下无意赐之余隶乎？”夷射叱曰：“去！刑余之人，何事乃敢乞饮长者！”刖跪<br>走退。及夷射去，刖跪因捐水郎门霤下，类溺者之状。明日，王出而呵之，曰：<br>“谁溺于是？”刖跪对曰：“臣不见也。虽然，昨日中大夫夷射立于此。”王因<br>诛夷射而杀之。<br>魏王臣二人不善济阳君，济阳君因伪令人矫王命而谋攻己。王使人问济阳君<br>曰：“谁与恨？”对曰：“无敢与恨。虽然，尝与二人不善，不足以至于此。”<br>王问左右，左右曰：“固然。”王因诛二人者。<br>季辛与爰骞相怨。司马喜新与季辛恶，因微令人杀爰骞，中山之君以为季辛<br>也，因诛之。<br>荆王所爱妾有郑袖者。荆王新得美女，郑袖因教之曰：“王甚喜人之掩口也，<br>为近王，必掩口。”美女入见，近王，因掩口。王问其故，郑袖曰：“此固言恶<br>王之臭。”及王与郑袖、美女三人坐，袖因先诫御者曰：“王适有言，必亟听从<br>王言。”美女前近王甚，数掩口。王悖然怒曰：“劓之。”御因揄刀而劓美人。<br>一曰：魏王遗荆王美人，荆王甚悦之。夫人郑袖知王悦爱之也，亦悦爱之，<br>甚于王。衣服玩好，择其所欲为之。王曰：“夫人知我爱新人也，其悦爱之甚于<br>寡人，此孝子所以养亲，忠臣之所以事君也。”夫人知王之不以己为妒也，因为<br>新人曰：“王甚悦爱子，然恶子之鼻，子见王，常掩鼻，则王长幸子矣。”于是<br>新人从之，每见王，常掩鼻。王谓夫人曰：“新人见寡人常掩鼻，何也？”对曰：<br>“不己知也。”王强问之，对曰：“顷尝言恶闻王臭。”王怒曰：“劓之。”夫<br>人先诫御者曰：“王适有言，必可从命。”御者因揄刀而劓美人。<br>费无极，荆令尹之近者也。郄宛新事令尹，令尹甚爱之。无极因谓令尹曰：<br>“君爱宛甚，何不一为酒其家？”令尹曰：“善。”因令之为具于郄宛之家。无<br>极教宛曰：“令尹甚傲而好兵，子必谨敬，先亟陈兵堂下及门庭。”宛因为之。<br>令尹往而大惊，曰：“此何也？”无极曰：“君殆去之！事未可知也。”令尹大<br>怒，举兵而诛郄宛，遂杀之。<br>犀首与张寿为怨，陈需新入，不善犀首，因使人微杀张寿。魏王以为犀首也，<br>乃诛之。<br>中山有贱公子，马甚瘦，车甚弊。左右有私不善者，乃为之请王曰：“公子<br>甚贫，马甚瘦，王何不益之马食？”王不许。左右因微令夜烧刍厩。王以为贱公<br>子也，乃诛之。<br>魏有老儒而不善济阳君。客有与老儒私怨者，因攻老儒杀之，以德于济阳君，<br>曰：“臣为其不善君也，故为君杀之。”济阳君因不察而赏之。<br>一曰：济阳君有少庶子者，不见知欲入爱于君者。齐使老儒掘药于马梨之山。<br>济阳少庶子欲以为功，入见于君曰：“齐使老儒掘药于马梨之山，名掘药也，实<br>间君之国。君杀之，是将以济阳君抵罪于齐矣。臣请刺之。”君曰：“可。”于<br>是明日得之城阴而刺之，济阳君还，益亲之。<br>【说四】<br>陈需，魏王之臣也，善于荆王，而令荆攻魏。荆攻魏，陈需因请为魏王行解<br>之，因以荆势相魏。<br>韩昭侯之时，黍种尝贵尠。昭侯令人覆廪，廪吏果窃黍种而粜之甚多。<br>昭奚恤之用荆也，有烧仓廥窌者而不知其人。昭奚恤令吏执贩茅者而问之，<br>果烧也。<br>昭僖侯之时，宰人上食而羹中有生肝焉，昭侯召宰人之次而诮之曰：“若何<br>为置生肝寡人羹中？”宰人顿首服死罪，曰：“窃欲去尚宰人也。”<br>一曰：僖侯浴，汤中有砾。僖侯曰：“尚浴免，则有当代者乎？”左右对曰：<br>“有。”僖侯曰：“召而来。”谯之曰：“何为置砾汤中？”对曰：“尚浴免，<br>则臣得代之，是以置砾汤中。”<br>文公之时，宰臣上炙而发绕之。文公召宰人而谯之曰：“女欲寡人之哽耶，<br>奚为以发绕炙？”宰人顿首再拜请曰：“臣有死罪三：援砺砥刀，利犹干将也，<br>切肉肉断而发不断，臣之罪一也；援锥贯脔而不见发，臣之罪二也；奉炽炉炭，<br>肉尽赤红，炙熟而发不焦，臣之罪三也。堂下得微有疾臣者乎？”公曰：“善。”<br>乃召其下而谯之，果然，乃诛之。<br>一曰：晋平公觞客，少庶子进炙而发绕之。平公趣杀炮人，毋有反令。炮人<br>呼天曰：“嗟乎！臣有三罪，死而不自知乎！”平公曰：“何谓也？”对曰：<br>“臣刀之利，风靡骨断而发不断，是臣之一死也；桑炭炙之，肉红白而发不焦，<br>是臣之二死也；炙熟，又重睫而视之，发绕炙而目不见，是臣之三死也。意者堂<br>下其有翳憎臣者乎？杀臣不亦蚤乎！”<br>穰侯相秦而齐强。穰侯欲立秦为帝而齐不听，因请立齐为东帝，而不能成也。<br>【说五】<br>晋献公之时，骊姬贵，拟于后妻，而欲以其子奚齐代太子申生，因患申生于<br>君而杀之，遂立奚齐为太子。<br>郑君已立太子矣，而有所爱美女欲以其子为后，夫人恐，因用毒药贼君杀之。<br>卫州吁重于卫，拟于君，群臣百姓尽畏其势重。州吁果杀其君而夺之政。<br>公子朝，周太子也，弟公子根甚有宠于君。君死，遂以东周叛，分为两国。<br>楚成王以商臣为太子，既而又欲置公子职。商臣作乱，遂攻杀成王。<br>一曰：“楚成王商臣为太子，既欲置公子职。商臣闻之，未察也，乃为其傅<br>潘崇曰：“奈何察之也？”潘崇曰：“飨江芊而勿敬也。”太子听之。江芊曰：<br>“呼，役夫！宜君王之欲废女而立职也。”商臣曰：“信矣。”潘崇曰：“能事<br>之乎？”曰：“不能。”“能为之诸侯乎？”曰：“不能。”“能举大事乎？”<br>曰：“能。”于是乃起宿营之甲而攻成王。成王请食熊膰而死，不许，遂自杀。<br>韩廆相韩哀侯，严遂重于君，二人甚相害也。严遂乃令人刺韩廆于朝，韩廆<br>走君而抱之，遂刺韩廆而兼哀侯。<br>田恒相齐，阚止重于简公，二人相憎而欲相贼也。田恒因行私惠以取其国，<br>遂杀简公而夺之政。<br>戴驩为宋太宰，皇喜重于君，二人争事而相害也。皇喜遂杀宋君而夺其政。<br>狐突曰：“国君好内则太子危，好外则相室危。”<br>郑君问郑昭曰：“太子亦何如？”对曰：“太子未生也。”君曰：“太子已<br>置而曰‘未生’，何也？”对曰：“太子虽置，然而君之好色不已，所爱有子，<br>君必爱之，爱之则必欲以为后，臣故曰‘太子未生’也。”<br>【说六】<br>文王资费仲而游于纣之旁，令之谏纣而乱其心。<br>荆王使人之秦，秦王甚礼之。王曰：“敌国有贤者，国之忧也。今荆王之使<br>者甚贤，寡人患之。”群臣谏曰：“以王之贤圣与国之资厚，愿荆王之贤人，王<br>何不深知之而阴有之。荆以为外用也，则必诛之。”<br>仲尼为政于鲁，道不拾遗，齐景公患之。黎且谓景公曰：“去仲尼犹吹毛耳。<br>君何不迎之以重禄高位，遗哀公女乐以骄荣其意。哀公新乐之，必怠于政，仲尼<br>必谏，谏必轻绝于鲁。”景公曰：“善。”乃令黎且以女乐二八遗哀公，哀公乐<br>之，果怠于政。仲尼谏，不听，去而之楚。<br>楚王谓干象曰：“吾欲以楚扶甘茂而相之秦，可乎？”干相对曰：“不可也。”<br>王曰：“何也？”曰：“甘茂少而事史举先生。史举，上蔡之监门也，大不事君，<br>小不事家，以苛刻闻天下。茂事之，顺焉。惠王之明，张仪之辨也，茂事之，取<br>十官而免于罪，是茂贤也。”王曰：“相人敌国而相贤，其不可何也？”干象曰：<br>“前时王使邵滑之越，五年而能亡越。所以然者，越乱而楚治也。日者知用之越，<br>今亡之秦，不亦太亟亡乎？”王曰：“然则为之奈何？”干象对曰：“不如相共<br>立。”王曰：“共立可相，何也？”对曰：“共立少见爱幸，长为贵卿，被王衣，<br>含杜若，握玉环，以听于朝，且利以乱秦矣。”<br>吴攻荆，子胥使人宣言于荆曰：“子期用，将击之；子常用，将去之。”荆<br>人闻之，因用子常而退子期也，吴人击之，遂胜之。<br>晋献公伐虞、虢，乃遗之屈产之乘，垂棘之璧，女乐二八，以荣其意而乱其<br>政。<br>叔向之谗苌弘也，为苌弘书，谓叔向曰：“子为我谓晋君，所与君期者，时<br>可矣，何不亟以兵来？”因佯遗其书周君之庭而急去行。周以苌弘为卖周也，乃<br>诛苌弘而杀之。<br>郑桓公将欲袭郐，先问郐之豪杰、良臣、辩智、果敢之士，尽与姓名，择郐<br>之良田赂之，为官爵之名而书之。因为设坛场郭门之外而埋之，衅之以鸡豭，若<br>盟状。郐君以为内难也，而尽杀其良臣。桓公袭郐，遂取之。<br>【说七】<br>秦侏儒善于荆王，而阴有善荆王左右而内重于惠文君。荆适有谋，侏儒常先<br>闻之以告惠文君。<br>邺令襄疵，阴善赵王左右。赵王谋袭邺，襄疵常辄闻而先言之魏王。魏王备<br>之，赵乃辄还。<br>卫嗣君之时，有人于县令之左右。县令发蓐而席弊甚，嗣公还令人遗之席，<br>曰：“吾闻汝今者发蓐而席弊甚，赐汝席。”县令大惊，以君为神也。<br><hr>
