<h4>《子部·韩非子·喻老第二十一》<b class="x">作者：韩非</b></h4>
<br>天下有道，无急患，则曰静。遽传不用，故曰：“却走马以粪。”天下无道，<br>攻击不休，相守数年不已，甲胄生虮虱，燕雀处帷幄，而兵不归。故曰：“戎马<br>生于郊。”<br>翟人有献丰狐、玄豹之皮于晋文公。文公受客皮而叹曰：“此以皮之美自为<br>罪。”夫治国者以名号为罪，徐偃王是也；以城与地为罪，虞、虢是也。故曰：<br>“罪莫大于可欲。”<br>智伯兼范、中行而攻赵不已，韩、魏反之，军败晋阳，身死高梁之东，遂卒<br>被分，漆其首以为溲器。故曰：“祸莫大于不知足。”<br>虞君欲屈产之乘与垂棘之璧，不听宫之奇，故邦亡身死。故曰：“咎莫憯于<br>欲得。”<br>邦以存为常，霸王其可也；身以生为常，富贵其可也。不欲自害，则邦不亡，<br>身不死。故曰：“知足之为足矣。”<br>楚庄王既胜，狩于河雍，归而赏孙叔敖。孙叔敖请汉间之地，沙石之处。楚<br>邦之法，禄臣再世而收地，唯孙叔敖独在。此不以其邦为收者，瘠也，故九世而<br>祀不绝。故曰：“善建不拔，善抱不脱，子孙以其祭祀，世世不辍。”孙叔敖之<br>谓也。<br>制在己曰重，不离位曰静。重则能使轻，静则能使躁。故曰：“重为轻根，<br>静为躁君。故曰君子终日行不离辎重也。”邦者，人君之辎重也。主父生传其邦，<br>此离其辎重者也。故虽有代、云中之乐，超然已无赵矣。主父，万乘之主，而以<br>身轻于天下。无势之谓轻，离位之谓躁，是以生幽而死。故曰：“轻则失臣，躁<br>则失君。”主父之谓也。<br>势重者，人君之渊也。君人者，势重于人臣之间，失则不可复得也。简公失<br>之于田成，晋公失之于六卿，而邦亡身死。故曰：“鱼不可脱于深渊。”赏罚者，<br>邦之利器也，在君则制臣，在臣则胜君。君见赏，臣则损之以为德；君见罚，臣<br>则益之以为威。人君见赏，而人臣用其势；人君见罚，而人臣乘其威。故曰：<br>“邦之利器，不可以示人。”<br>越王入宦于吴，而观之伐齐以弊吴。吴兵既胜齐人于艾陵，张之江、济，强<br>之于黄池，故可制于五湖。故曰：“将欲翕之，必固张之；将欲弱之，必固强之。”<br>晋献公将欲袭虞，遗之以璧马；知伯将袭仇由，遗之以广车。故曰：“将欲取之，<br>必固与之。”起事于无形，而要大功于天下，是谓微明。处小弱而重自卑损之谓<br>弱胜强也。<br>有形之类，大必起于小；行久之物，族必起于少。故曰：“天下之难事必作<br>于易，天下之大事必作于细。”是以欲制物者于其细也。故曰：“图难于其易也，<br>为大于其细也。”千丈之堤，以蝼蚁之穴溃；百尺之室，以突隙之烟焚。故曰：<br>白圭之行堤也塞其穴，丈人之慎火也涂其隙。是以白圭无水难，丈人无火患。此<br>皆慎易以避难，敬细以远大者也。扁鹊见蔡桓公，立有间。扁鹊曰：“君有疾在<br>腠理，不治将恐深。”桓侯曰：“寡人无。”扁鹊出。桓侯曰：“医之好治不病<br>以为功。”居十日，扁鹊复见曰：“君之病在肌肤，不治将益深。”桓侯不应。<br>扁鹊出。桓侯又不悦。居十日，扁鹊复见曰：“君之病在肠胃，不治将益深。”<br>桓侯不应。扁鹊出。桓侯又不悦。居十日，扁鹊望桓侯而还走，桓侯故使人问之。<br>扁鹊曰：“病在腠理，汤熨之所及也；在肌肤，针石之所及也；在肠胃，火齐之<br>所及也；在骨髓，司命之所属，无奈何也。今在骨髓，臣是以无请也。”居五日，<br>桓侯体痛，使人索扁鹊，已逃秦矣。桓侯遂死。故良医之治病也，攻之于腠理。<br>此皆争之于小者也。夫事之祸福亦有腠理之地，故圣人蚤从事焉。<br>昔晋公子重耳出亡，过郑，郑君不礼。叔瞻谏曰：“此贤公子也，君厚待之，<br>可以积德。”郑君不听。叔瞻又谏曰：“不厚待之，不若杀之，无令有后患。”<br>郑君又不听。及公子返晋邦，举兵伐郑，大破之，取八城焉。晋献公以垂棘之璧<br>假道于虞而伐虢，大夫宫之奇谏曰：“不可。唇亡而齿寒，虞、虢相救，非相德<br>也。今日晋灭虢，明日虞必随之亡。”虞君不听，受其璧而假之道。晋已取虢，<br>还，反灭虞。此二臣者皆争于腠理者也，而二君不用也。然则叔瞻、宫之奇亦虞、<br>郑之扁鹊也，而二君不听，故郑以破，虞以亡。故曰：“其安易持也，其未兆易<br>谋也。”<br>昔者纣为象箸而箕子怖。以为象箸必不加于土鉶，必将犀玉之杯；象箸玉杯<br>必不羹菽藿，则必旄象豹胎；旄象豹胎必不衣短褐而食于茅屋之下，则锦衣九重，<br>广室高台。吾畏其卒，故怖其始。居五年，纣为肉圃，设炮烙，登糟丘，临酒池，<br>纣遂以亡。故箕子见象箸以知天下之祸。故曰：“见小曰明。”<br>句践入宦于吴，身执干戈为吴王洗马，故能杀夫差于姑苏。文王见詈于王门，<br>颜色不变，而武王擒纣于牧野。故曰：“守柔曰强。”越王之霸也不病宦，武王<br>之王也不病詈。故曰：“圣人之不病也，以其不病，是以无病也。”<br>宋之鄙人得璞玉而献之子罕，子罕不受。鄙人曰：“此宝也，宜为君子器，<br>不宜为细人用。”子罕曰：“尔以玉为宝，我以不受子玉为宝。”是以鄙人欲玉，<br>而子罕不欲玉。故曰：“欲不欲，而不贵难得之货。”<br>王寿负书而行，见徐冯于周。徐冯曰：“事者，为也；为生于时，知者无常<br>事。书者，言也；言生于知，知者不藏书。今子何独负之而行？”于是王寿因焚<br>书而舞之。故知者不以言谈教，而慧者不以藏书箧。此世之所过也，而王寿复之，<br>是学不学也。故曰：“学不学，复归众人之所过也。”<br>夫物有常容，因乘以导之，因随物之容，故静则建乎德，动则顺乎道。宋人<br>有为其君以象为楮叶者，三年而成。丰杀茎柯，毫芒繁泽，乱之楮叶之中而不可<br>别也。此人遂以功食禄于宋邦。列子闻之曰：“使天地三年而成一叶，则物之有<br>叶者寡矣。”故不乘天地之资而载一人之身，不随道理之数而学一人之智，此皆<br>一叶之行也。故冬耕之稼，后稷不能羡也；丰年大禾，臧获不能恶也。以一人力，<br>则后稷不足；随自然，则臧获有馀。故曰：“恃万物之自然而不敢为也。”<br>空窍者，神明之户牖也。耳目竭于声色，精神竭于外貌，故中无主。中无主，<br>则祸福虽如丘山，无从识之。故曰：“不出于户，可以知天下；不窥于牖，可以<br>知天道。”此言神明之不离其实也。<br>赵襄主学御于王子期，俄而与于期逐，三易马而三后。襄主曰：“子之教我<br>御，术未尽也？”对曰：“术已尽，用之则过也。凡御之所贵：马体安于车，人<br>心调于马，而后可以进速致远。今君后则欲逮臣，先则恐逮于臣。夫诱道争远，<br>非先则后也，而先后心在于臣，上何以调于马？此君之所以后也。”<br>白公胜虑乱，罢朝，倒杖而策锐贯颐，血流至于地而不知。郑人闻之曰：<br>“颐之忘，将何为忘哉！”故曰：“其出弥远者，其智弥少。”此言智周乎远，<br>则所遗在近也。是以圣人无常行也。能并智，故曰：“不行而知。”能并视，故<br>曰：“不见而明。”随时以举事，因资而立功，用万物之能而获利其上，故曰：<br>“不为而成。”<br>楚庄王莅政三年，无令发，无政为也。右司马御座而与王隐曰：“有鸟止南<br>方之阜，三年不翅，不飞不鸣，嘿然无声，此为何名？”王曰：“三年不翅，将<br>以长羽翼；不飞不鸣，将以观民则。虽无飞，飞必冲天；虽无鸣，鸣必惊人。子<br>释之，不谷知之矣。”处半年，乃自听政。所废者十，所起者九，诛大臣五，举<br>处士六，而邦大治。举兵诛齐，败之徐州，胜晋于河雍，合诸侯于宋，遂霸天下。<br>庄王不为小害善，故有大名；不蚤见示，故有大功。故曰：“大器晚成，大音希<br>声。”<br>楚庄王欲伐越，庄子谏曰：“王之伐越，何也？”曰：“政乱兵弱。”庄子<br>曰：“臣患智之如目也，能见百步之外，而不能自见其睫。王之兵自败于秦、晋，<br>丧地数百里，此兵之弱也；庄蹻为盗于境内，而吏不能禁，此政之乱也。王之<br>弱乱，非越之下也，而欲伐越，此智之如目也。”王乃止。故知之难，不在见人，<br>在自见。故曰：“自见之谓明。”<br>子夏见曾子。曾子曰：“何肥也？”对曰：“战胜，故肥也。”曾子曰：<br>“何谓也？”子夏曰：“吾入见先王之义则荣之，出见富贵之乐又荣之，两者战<br>于胸中，未知胜负，故臞。今先王之义胜，故肥。”是以志之难也，不在胜人，<br>在自胜也。故曰：“自胜之谓强。”<br>周有玉版，纣令胶鬲索之，文王不予；费仲来求，因予之。是胶鬲贤而费仲<br>无道也。周恶贤者之得志也，故予费仲。文王举太公于渭滨者，贵之也；而资费<br>仲玉版者，是爱之也。故曰：“不贵其师，不爱其资，虽知大迷，是谓要妙。”<br><hr>
