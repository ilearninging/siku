<h4>《子部·颜氏家训·归心第十六》<b class="x">作者：颜之推</b></h4>
<br>三世之事，信而有征，家世归心，勿轻慢也。其问妙旨，具诸经论，不复于<br>此，少能赞述；但惧汝曹犹未牢固，略重劝诱尔。<br>原夫四尘五荫，剖析形有；六舟三驾，运载群生：万行归空，千门入善，辩<br>才智惠，岂徒《七经》、百氏之博哉？明非尧、舜、周、孔所及也。内外两教，<br>本为一体，渐积为异，深浅不同。内典初门，设五种禁；外典仁义礼智信，皆与<br>之符。仁者，不杀之禁也；义者，不盗之禁也；礼者，不邪之禁也；智者，不酒<br>之禁也；信者，不妄之禁也。至如畋狩军旅，燕享刑罚，因民之性，不可卒除，<br>就为之节，使不淫滥尔。归周、孔而背释宗，何其迷也！<br>俗之谤者，大抵有五：其一，以世界外事及神化无方为迂诞也；其二，以吉<br>凶祸福或未报应为欺诳也；其三，以僧尼行业多不精纯为奸慝也；其四，以糜费<br>金宝减耗课役为损国也；其五，以纵有因缘如报善恶，安能辛苦今日之甲，利益<br>后世之乙乎？为异人也。今并释之于下云。<br>释一曰：夫遥大之物，宁可度量？今人所知，莫若天地。天为积气，地为积<br>块，日为阳精，月为阴精，星为万物之精，儒家所安也。星有坠落，乃为石矣；<br>精若是石，不得有光，性又质重，何所系属？一星之径，大者百里，一宿首尾，<br>相去数万；百里之物，数万相连，阔狭从斜，常不盈缩。又星与日月，形色同尔，<br>但以大小为其等差；然而日月又当石也？石既牢密，乌兔焉容？石在气中，岂能<br>独运？日月星辰，若皆是气，气体轻浮，当与天合，往来环转，不得错违，其间<br>迟疾，理宜一等；何故日月五星二十八宿，各有度数，移动不均？宁当气坠，忽<br>变为石？地既滓浊，法应沈厚，凿土得泉，乃浮水上；积水之下，复有何物？江<br>河百谷，从何处生？东流到海，何为不溢？归塘尾闾，渫何所到？沃焦之石，何<br>气所然？潮汐去还，谁所节度？天汉悬指，那不散落？水性就下，何故上腾？天<br>地初开，便有星宿；九州未划，列国未分，翦疆区野，若为躔次？封建已来，谁<br>所制割？国有增减，星无进退，灾祥祸福，就中不差。乾象之大，列星之夥，何<br>为分野，止系中国？昴为旄头，匈奴之次；西胡、东越，周彡题、交阯，独弃之<br>乎？以此而求，迄无了者，岂得以人事寻常，抑必宇宙外也？<br>凡人之信，唯耳与目；耳目之外，咸致疑焉。儒家说天，自有数义：或浑或<br>盖，乍宣乍安。斗极所周，管维所属，若所亲见，不容不同；若所测量，宁足依<br>据？何故信凡人之臆说，迷大圣之妙旨，而欲必无恒沙世界、微尘数劫也？而邹<br>衍亦有九州之谈。山中人不信有鱼大如木，海上人不信有木大如鱼；汉武不信弦<br>胶，魏文不信火布；胡人见锦，不信有虫食树吐丝所成；昔在江南，不信有千人<br>毡帐，及来河北，不信有二万斛船：皆实验也。<br>世有祝师及诸幻术，犹能履火蹈刃，种瓜移井，倏忽之间，十变五化。人力<br>所为，尚能如此；何况神通感应，不可思量，千里宝幢，百由旬座，化成净土，<br>踊出妙塔乎？<br>释二曰：夫信谤之征，有如影响；耳闻目见，其事已多，或乃精诚不深，业<br>缘未感，时傥差阑，终当获报耳。善恶之行，祸福所归。九流百氏，皆同此论，<br>岂独释典为虚妄乎？项橐、颜回之短折，伯夷、原宪之冻馁，盗跖、庄蹻之福<br>寿，齐景、桓魋之富强，若引之先业，冀以后生，更为通耳。如以行善而偶钟祸<br>报，为恶而傥值福徵，便生怨尤，即为欺诡；则亦尧、舜之云虚，周、孔之不实<br>也，又欲安所依信而立身乎？<br>释三曰：开辟已来，不善人多而善人少，何由悉责其精絜乎？见有名僧高行，<br>弃而不说；若睹凡僧流俗，便生非毁。且学者之不勤，岂教者之为过？俗僧之学<br>经律，何异士人之学《诗》、《礼》？以《诗》、《礼》之教，格朝廷之人，略<br>无全行者；以经律之禁，格出家之辈，而独责无犯哉？且阙行之臣，犹求禄位；<br>毁禁之侣，何惭供养乎？其于戒行，自当有犯。一披法服，已堕僧数，岁中所计，<br>斋讲诵诗，比诸白衣，犹不啻山海也。<br>释四曰：内教多途，出家自是其一法耳。若能诚孝在心，仁惠为本，须达、<br>流水，不必剃落须发；岂令罄井田而起塔庙，穷编户以为僧尼也？皆由为政不能<br>节之，遂使非法之寺，妨民稼穑，无业之僧，空国赋算，非大觉之本旨也。抑又<br>论之：求道者，身计也；惜费者，国谋也。身计国谋，不可两遂。诚臣徇主而弃<br>亲，孝子安家而忘国，各有行也。儒有不屈王侯高尚其事，隐有让王辞相避世山<br>林；安可计其赋役，以为罪人？若能偕化黔首，悉入道场，如妙乐之世，禳佉<br>之国，则有自然稻米，无尽宝藏，安求田蚕之利乎？<br>释五曰：形体虽死，精神犹存。人生在世，望于后身似不相属；及其殁后，<br>则与前身似犹老少朝夕耳。世有魂神，示现梦想，或降童妾，或感妻孥，求索饮<br>食，征须福祐，亦为不少矣。今人贫贱疾苦，莫不怨尤前世不修功业；以此而<br>论，安可不为之作地乎？夫有子孙，自是天地间一苍生耳，何预身事？而乃爱护，<br>遗其基址，况于己之神爽，顿欲弃之哉？凡夫蒙蔽，不见未来，故言彼生与今非<br>一体耳；若有天眼，鉴其念念随灭，生生不断，岂可不怖畏邪？又君子处世，贵<br>能克己复礼，济时益物。治家者欲一家之庆，治国者欲一国之良，仆妾臣民，与<br>身竟何亲也，而为勤苦修德乎？亦是尧、舜、周、孔虚失愉乐耳。一人修道，济<br>度几许苍生？免脱几身罪累？幸熟思之！汝曹若观俗计，树立门户，不弃妻子，<br>未能出家；但当兼修戒行，留心诵读，以为来世津梁。人生难得，无虚过也。<br>儒家君子，尚离庖厨，见其生不忍其死，闻其声不食其肉。高柴、折像，未<br>知内教，皆能不杀，此乃仁者自然用心。含生之徒，莫不爱命；去杀之事，必勉<br>行之。好杀之人，临死报验，子孙殃祸，其数甚多，不能悉录耳，且示数条于末。<br>梁世有人，常以鸡卵白和沐，云使发光，每沐辄二三十枚。临死，发中但闻<br>啾啾数千鸡雏声。<br>江陵刘氏，以卖鳝为业。后生一儿头是鳝，自颈以下，方为人耳。<br>王克为永嘉郡守，有人饷羊，集宾欲宴。而羊绳解，来投一客，先跪两拜，<br>便入衣中。此客竟不言之，固无救请。须臾，宰羊为羹，先行至客。一脔入口，<br>便下皮内，周行遍体，痛楚号叫；方复说之。遂作羊鸣而死。<br>梁孝元在江州时，有人为望蔡县令，经刘敬躬乱，县廨被焚，寄寺而住。民<br>将牛酒作礼，县令以牛系刹柱，屏除形像，铺设床坐，于堂上接宾。未杀之顷，<br>牛解，径来至阶而拜，县令大笑，命左右宰之。饮啖醉饱，便卧檐下。稍醒而觉<br>体痒，爬搔隐疹，因尔成癞，十许年死。<br>杨思达为西阳郡守，值侯景乱，时复旱俭，饥民盗田中麦。思达遣一部曲守<br>视，所得盗者，辄截手腕，凡戮十余人。部曲后生一男，自然无手。<br>齐有一奉朝请，家甚豪侈，非手杀牛，啖之不美。年三十许，病笃，大见牛<br>来，举体如被刀刺，叫呼而终。<br>江陵高伟，随吾入齐，凡数年，向幽州淀中捕鱼。后病，每见群鱼啮之而死。<br>世有痴人，不识仁义，不知富贵并由天命。为子娶妇，恨其生资不足，倚作<br>舅姑之尊，蛇虺其性，毒口加诬，不识忌讳，骂辱妇之父母，却成教妇不孝己身，<br>不顾他恨。但怜己之子女，不爱己之儿妇。如此之人，阴纪其过，鬼夺其算。慎<br>不可与为邻，何况交结乎？避之哉！<br><hr>
