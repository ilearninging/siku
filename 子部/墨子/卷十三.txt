<h4>《子部·墨子·卷十三》<b class="x">作者：墨翟</b></h4>
<br>○鲁问第四十九<br>鲁君谓子墨子曰：“吾恐齐之攻我也，可救乎？”子墨子曰：“可。昔者，<br>三代之圣王禹、汤、文、武，百里之诸侯也。说忠行义，取天下。三代之暴王桀、<br>纣、幽、厉，雠怨行暴，失天下。吾愿主君之上者尊天事鬼，下者爱利百姓，厚<br>为皮币，卑辞令，亟遍礼四邻诸侯，驱国而以事齐，患可救也。非此愿无可为者。”<br>齐将伐鲁，子墨子谓项子牛曰：“伐鲁，齐之大过也。昔者，吴王东伐越，<br>栖诸会稽。西伐楚，葆昭王于随。北伐齐，取国子以归于吴。诸侯报其雠，百姓<br>苦其劳而弗为用。是以国为虚戾，身为刑戮也。昔者智伯伐范氏与中行氏，兼三<br>晋之地。诸侯报其雠，百姓苦其劳而弗为用。是故大国之攻小国也，是交相贼也，<br>过必反于国。”<br>子墨子见齐大王曰：“今有刀于此，试之人头，倅然断之，可谓利乎？”大<br>王曰：“利。”子墨子曰“多试之人头，倅然断之，可谓利乎？”大王曰：“利”<br>子墨子曰：“刀则利矣，孰将受其不祥？”大王曰：“刀受其利，试者受其不祥。”<br>子墨子曰：“并国覆军，贼杀百姓，孰将受其不祥？”大王俯仰而思之，曰：<br>“我受其不祥。”<br>鲁阳文君将攻郑，子墨子闻而止之，谓阳文君曰：“今使鲁四境之内，大都<br>攻其小都，大家伐其小家，杀其人民，取其牛马狗豕布帛米粟货财，则何若？”<br>鲁阳文君曰：“鲁四境之内，皆寡人之臣也。今大都攻其小都，大家伐其小家，<br>夺之货财，则寡人必将厚罚之。”子墨子曰：“夫天之兼有天下也，亦犹君之有<br>四境之内也。今举兵将以攻郑，天诛亓不至乎？鲁阳文君曰：“先生何止我攻郑<br>也？我攻郑，顺于天之志。郑人三世杀其父，而天加诛焉，使三年不全，我将助<br>天诛也。”子墨子曰：“郑人三世杀其父，而天加诛焉，使三年不全，天诛足矣。<br>今又举兵，将以攻郑，曰：“吾攻郑也，顺于天之志。”譬有人于此，其子强梁<br>不材，故其父笞之。其邻家之父举木而击之，曰：“吾击之也，顺于其父之志。”<br>则岂不悖哉！”<br>子墨子谓鲁阳文君曰：“攻其邻国，杀其民人，取其牛马粟米货财，则书之<br>于竹帛，镂之于金石，以为铭于钟鼎，传遗后世子孙，曰：‘莫若我多！’今贱<br>人也，亦攻其邻家，杀其人民，取其狗豕食粮衣裘，亦书之竹帛，以为铭于席豆，<br>以遗后世子孙，曰：‘莫若我多！’亓可乎？”鲁阳文君曰：“然。吾以子之言<br>观之，则天下之所谓可者，未必然也。”<br>子墨子为鲁阳文君曰：“世俗之君子，皆知小物而不知大物。今有人于此，<br>窃一犬一彘，则谓之不仁，窃一国一都，则以为义。譬犹小视白谓之白，大视白<br>则谓之黑。是故世俗之君子，知小物而不知大物者，此若言之谓也。”<br>鲁阳文君语子墨子曰：“楚之南，有啖人之国者桥，其国之长子生，则鲜而<br>食之，谓之宜弟。美则以遗其君，君喜则赏其父。岂不恶俗哉？”子墨子曰：<br>“虽中国之俗，亦犹是也。杀其父而赏其子，何以异食其子而赏其父者哉？苟不<br>用仁义，何以非夷人食其子也？”<br>鲁君之嬖人死，鲁君为之诔，鲁人因说而用之。子墨子闻之，曰：“诔者，<br>道死人之志也。今因说而用之，是犹以来首从服也。”<br>鲁阳文君谓子墨子曰：“有语我以忠臣者，令人俯则俯，令之仰则仰，处则<br>静，呼则应，可谓忠臣乎？”子墨子曰：“令之俯则俯，令之仰则仰，是似景也。<br>处则静，呼则应，是似响也。君将何得于景与响哉？若以翟之所谓忠臣者，上有<br>过则微之以谏，己有善则访之上，而无敢以告，匡其邪而入其善，尚同而无下比。<br>是以美善在上而怨雠在下，安乐在上而忧慼在臣。此翟之所谓忠臣者也。”<br>鲁君谓子墨子曰：“我有二子，一人者好学，一人者好分人财，孰以为太子<br>而可？”子墨子曰：“未可知也。或所为赏与为是也。钓者之恭，非为鱼赐也。<br>饵鼠以虫，非爱之也。吾愿主君之合其志功而观焉。”<br>鲁人有因子墨子而学其子者，其子战而死，其父让子墨子。子墨子曰：“子<br>欲学子之子，今学成矣，战而死，而子愠，是犹欲粜籴，雠则愠也。岂不费哉！”<br>鲁之南鄙人有吴虑者，冬陶夏耕，自比于舜。子墨子闻而见之。吴虑谓子墨<br>子曰：“义耳义耳，焉用言之哉？”子墨子曰：“子之所谓义者，亦有力以劳人，<br>有财以分人乎？”吴虑曰：“有。”子墨子曰：“翟尝计之矣。翟虑耕而食天下<br>之人矣，盛，然后当一农之耕，分诸天下，不能人得一升粟。籍而以为得一升粟，<br>其不能饱天下之饥者，既可睹矣。翟虑织而衣天下之人矣，盛，然后当一妇人之<br>织，分诸天下，不能人得尺布。籍而以为得尺布，其不能煖天下之寒者，既可<br>睹矣。翟虑被坚执锐救诸侯之患，盛，然后当一夫之战，一夫之战，其不御三军，<br>既可睹矣。翟以为不若诵先王之道而求其说，通圣人之言而察其辞，上说王公大<br>人，次匹夫徒步之士。王公大人用吾言，国必治。匹夫徒步之士用吾言，行必脩。<br>故翟以为虽不耕而食饥，不织而衣寒，功贤于耕而食之、织而衣之者也。故翟以<br>为虽不耕织乎，而功贤于耕织也。”<br>吴虑谓子墨子曰：“义耳义耳，焉用言之哉？”子墨子曰：“籍设而天下不<br>知耕，教人耕，与不教人耕而独耕者，其功孰多？”吴虑曰：“教人耕者，其功<br>多。”子墨子曰：“籍设而攻不义之国，鼓而使众进战，与不鼓而使众进战而独<br>进战者，其功孰多？”吴虑曰：“鼓而进众者，其功多。”子墨子曰：“天下匹<br>夫徒步之士少知义，而教天下以义者功亦多，何故弗言也？若得鼓而进于义，则<br>吾义岂不益进哉！”<br>子墨子游公尚过于越。公尚过说越王，越王大说，谓公尚过曰：“先生苟能<br>使子墨子于越而教寡人，请裂故吴之地方五百里，以封子墨子”公尚过许诺。遂<br>为公尚过束车五十乘，以迎子墨子于鲁。曰：“吾以夫子之道说越王，越王大说，<br>谓过曰：‘苟能使子墨子至于越而教寡人，请裂故吴之地方五百里，以封子。’”<br>子墨子谓公尚过曰：“子观越王之志何若？意越王将听吾言，用我道，则翟将往，<br>量腹而食，度身而衣，自比于群臣，奚能以封为哉！抑越不听吾言，不用吾道，<br>而吾往焉，则是我以义粜也。钧之粜，亦于中国耳，何必于越哉！”<br>子墨子游，魏越曰：“既得见四方之君，子则将先语？”子墨子曰：“凡入<br>国，必择务而从事焉。国家昏乱，则语之尚贤、尚同。国家贫，则语之节用、节<br>葬。国家憙音湛湎，则语之非乐、非命。国家滛僻无礼，则语之尊天事鬼。国<br>家务夺侵凌，即语之兼爱、非攻。故曰：择务而从事焉。”<br>子墨子出曹公子而于宋。三年而反，睹子墨子曰：“始吾游于子之门，短褐<br>之衣，藜藿之羹，朝得之则夕弗得，祭祀鬼神。今而以夫子之教，家厚于始也。<br>有家厚，谨祭祀鬼神。然而人徒多死，六畜不蕃，身湛于病，吾未知夫子之道之<br>可用也。”子墨子曰：“不然。夫鬼神之所欲于人者多。欲人之处高爵禄则以让<br>贤也，多财则以分贫也。夫鬼神岂唯擢季拑肺之为欲哉？今子处高爵禄而不以<br>让贤，一不祥也。多财而不以分贫，二不祥也。今子事鬼神，唯祭而已矣，而曰<br>‘病可自至哉？’是犹百门而闭一门焉，曰‘盗何从入？’若是而求福，于有？<br>怪之鬼，岂可哉？”<br>鲁祝以一豚祭，而求百福于鬼神。子墨子闻之，曰：“是不可。今施人薄而<br>望人厚，则人唯恐其有赐于己也。今以一豚祭，而求百福于鬼神，唯恐其以牛羊<br>祀也。古者圣王事鬼神，祭而已矣。今以豚祭而求百福，则其富不如其贫也。”<br>彭轻生子曰：“往者可知，来者不可知。”子墨子曰：“籍设而亲在百里之<br>外，则遇难焉，期以一日也，及之则生，不及则死。今有固车良马于此，又有奴<br>马四隅之轮于此，使子择焉，子将可乘？”对曰：“乘良马固车，可以速至。”<br>子墨子曰：“焉在矣来！”<br>孟山誉王子闾曰：“昔白公之祸，执王子闾，斧钺钩要，直兵当心，谓之曰：<br>‘为王则生，不为王则死！’王子闾曰：‘何其侮我也！杀我亲，而喜我以楚国。<br>我得天下而不义，不为也，又况于楚国乎？’遂而不为。王子闾岂不仁哉？”子<br>墨子曰：“难则难矣，然而未仁也。若以王为无道，则何故不受而治也？若以白<br>公为不义，何故不受王，诛白公然而反王？故曰：难则难矣，然而未仁也。”<br>子墨子使胜绰事项子牛。项子牛三侵鲁地，而胜绰三从。子墨子闻之，使高<br>孙子请而退之，曰：“我使绰也，将以济骄而正嬖也。今绰也，禄厚而谲夫子，<br>夫子三侵鲁而绰三从，是鼓鞭于马靳也。翟闻之，言义而弗行，是犯明也。绰非<br>弗之知也，禄胜义也。”<br>昔者楚人与越人舟战于江，楚人顺流而进，迎流而退，见利而进，见不利则<br>其退难。越人迎流而进，顺流而退，见利而进，见不利则其退速。越人因此若埶，<br>亟败楚人。公输子自鲁南游楚，焉始为舟战之器，作为钩强之备，退者钩之，进<br>者强之，量其钩强之长，而制为之兵。楚之兵节，越之兵不节，楚人因此若埶，<br>亟败越人。公输子善其巧，以语子墨子曰：“我舟战有钩强，不知子之义亦有钩<br>强乎？”子墨子曰：“我义之钩强，贤于子舟战之钩强。我钩强，我钩之以爱，<br>揣之以恭。弗钩以爱则不亲，弗揣以恭则速狎，狎而不亲则速离。故交相爱，交<br>相恭，犹若相利也。今子钩而止人，人亦钩而止子，子强而距人，人亦强而距子。<br>交相钩，交相强，犹若相害也。故我义之钩强，贤于子舟战之钩强，”<br>公输子削竹木以为<昔隹>，成而飞之，三日不下。公输子自以为至巧。子墨<br>子谓公输子曰：“子之为<昔隹>也，不如匠之为车辖，须臾斫三寸之木，而任五<br>十石之重。故所为巧，利于人谓之巧，不利于人谓之拙。”<br>公输子谓子墨子曰：“吾未得见之时，我欲得宋。自我得见之后，予我宋而<br>不义，我不为。”子墨子曰：“翟之未得见之时也，子欲得宋，自翟得见子之后，<br>予子宋而不义，子弗为，是我予子宋也。子务为义，翟又将予子天下。”<br>○公输第五十<br>公输盘为楚造云梯之械，成，将以攻宋。子墨子闻之，起于齐，行十日十夜<br>而至于郢，见公输盘。<br>公输盘曰：“夫子何命焉为？”子墨子曰：“北方有侮臣，愿藉子杀之。”<br>公输盘不说。子墨子曰：“请献十金。”公输盘曰：“吾义固不杀人。”子墨子<br>起，再拜曰：“请说之。吾从北方闻子为梯，将以攻宋。宋何罪之有？荆国有馀<br>于地，而不足于民，杀所不足而争所有馀，不可谓智。宋无罪而攻之，不可谓仁。<br>知而不争，不可谓忠。争而不得，不可谓强。义不杀少而杀众，不可谓知类。”<br>公输盘服。子墨子曰：“然乎不已乎？”公输盘曰：“不可，吾既已言之王矣。”<br>子墨子曰：“胡不见我于王？”公输盘曰：“诺。”<br>子墨子见王，曰：“今有人于此，舍其文轩，邻有敝舆，而欲窃之。舍其锦<br>绣，邻有短褐而欲窃之。舍其粱肉，邻有糠糟而欲窃之。此为何若人？”王曰：<br>“必为窃疾矣。”子墨子曰：“荆之地方五千里，宋之地方五百里，此犹文轩之<br>与敝舆也。荆有云梦，犀兕麋鹿满之，江汉之鱼鳖鼋鼍为天下富，宋所为无雉兔<br>狐狸者也，此犹粱肉之与糠糟也。荆有长松、文梓、楩楠、豫章，宋无长木，<br>此犹锦绣之与短褐也。臣以三事之攻宋也，为与此同类，臣见大王之必伤义而不<br>得。”王曰：“善哉！虽然，公输盘为我为云梯，必取宋。”<br>于是见公输盘。子墨子解带为城，以牒为械，公输盘九设攻城之机变，子墨<br>子九距之。公输盘之攻械尽，子墨子之守圉有馀。公输盘诎，而曰：“吾知所以<br>距子矣，吾不言。”子墨子亦曰：“吾知子之所以距我，吾不言。”楚王问其故，<br>子墨子曰：“公输子之意，不过欲杀臣。杀臣，宋莫能守，可攻也。然臣之弟子<br>禽滑厘等三百人，已持臣守圉之器，在宋城上而待楚寇矣。虽杀臣，不能绝也。”<br>楚王曰：“善哉！吾请无攻宋矣，”子墨子归，过宋。天雨，庇其闾中，守闾者<br>不内也。故曰：治于神者，众人不知其功。争于明者，众人知之。<br>○□□第五十一<br>（阙）<br><hr>
