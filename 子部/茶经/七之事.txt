<h4>《子部·茶经·七之事》<b class="x">作者：陆羽</b></h4>
<br>王皇炎帝。神农氏。周鲁周公旦。齐相晏婴。汉仙人丹丘子。黄山君司马文。<br>园令相如。杨执戟雄。吴归命侯。韦太傅弘嗣。晋惠帝。刘司空琨。琨兄子兖州刺<br>史演。张黄门孟阳。傅司隶咸。江洗马充。孙参军楚。左记室太冲。陆吴兴纳。纳<br>兄子会稽内史俶。谢冠军安石。郭弘农璞。桓扬州温。杜舍人毓。武康小山寺释法<br>瑶。沛国夏侯恺。馀姚虞洪。北地傅巽。丹阳弘君举。安任育。宣城秦精。敦煌单<br>道开。剡县陈务妻。广陵老姥。河内山谦之。后魏琅琊王肃。宋新安王子鸾。鸾弟<br>豫章王子尚。鲍照妹令晖。八公山沙门谭济。齐世祖武帝。梁·刘廷尉。陶先生弘<br>景。皇朝徐英公勣。<br>《神农·食经》：“茶茗久服，令人有力、悦志”。<br>周公《尔雅》：“槚，苦茶。”《广雅》云：“荆巴间采叶作饼，叶老者饼<br>成，以米膏出之，欲煮茗饮，先灸，令赤色，捣末置瓷器中，以汤浇覆之，用葱、<br>姜、橘子芼之，其饮醒酒，令人不眠。”<br>《晏子春秋》：“婴相齐景公时，食脱粟之饭，灸三戈五卯茗莱而已。”<br>司马相如《凡将篇》：“乌啄桔梗芫华，款冬贝母木蘖蒌，芩草芍药桂漏芦，<br>蜚廉雚菌荈诧，白敛白芷菖蒲，芒消莞椒茱萸。”<br>《方言》：“蜀西南人谓茶曰葭。”<br>《吴志·韦曜传》：“孙皓每飨宴坐席，无不率以七胜为限。虽不尽入口，皆<br>浇灌取尽，曜饮酒不过二升，皓初礼异，密赐茶荈以代酒。”<br>《晋中兴书》：“陆纳为吴兴太守，时卫将军谢安常欲诣纳，纳兄子俶怪纳，<br>无所备，不敢问之，乃私蓄十数人馔。安既至，所设唯茶果而已。俶遂陈盛馔珍羞<br>必具，及安去，纳杖俶四十，云：‘汝既不能光益叔父，柰何秽吾素业？’”<br>《晋书》：“桓温为扬州牧，性俭，每燕饮，唯下七奠，拌茶果而已。”<br>《搜神记》：“夏侯恺因疾死，宗人字苟奴，察见鬼神，见恺来收马，并病其<br>妻，著平上帻单衣入，坐生时西壁大床，就人觅茶饮。”<br>刘琨《与兄子南兖州刺史演书》云：“前得安州干姜一斤、桂一斤、黄芩一斤，<br>皆所须也，吾体中溃闷，常仰真茶，汝可置之。”<br>傅咸《司隶教》曰：“闻南方有以困蜀妪作茶粥卖，为帘事打破其器具。又卖<br>饼于市，而禁茶粥以蜀姥何哉！”<br>《神异记》：“馀姚人虞洪入山采茗，遇一道士牵三青牛，引洪至瀑布山曰：<br>‘予丹丘子也。闻子善具饮，常思见惠。山中有大茗可以相给，祈子他日有瓯犠之<br>余，乞相遗也。’因立奠祀。后常令家人入山，获大茗焉。”<br>左思《娇女诗》：“吾家有娇女，皎皎颇白皙。小字为纨素，口齿自清历。有<br>姊字惠芳，眉目粲如画。驰骛翔园林，果下皆生摘。贪华风雨中，倏忽数百适。心<br>为茶荈剧，吹嘘对鼎钅历。”<br>张孟阳《登成都楼诗》云：“借问杨子舍，想见长卿庐。程卓累千金，骄侈拟<br>五侯。门有连骑客，翠带腰吴钩。鼎食随时进，百和妙且殊。披林采秋橘，临江钓<br>春鱼。黑子过龙醢，果馔逾蟹蝑。芳茶冠六情，溢味播九区。人生苟安乐，兹土<br>聊可娱。”<br>《传巽七诲》：“蒲桃、宛柰、齐柿、燕栗、峘阳黄梨、巫山朱橘、南中茶<br>子、西极石蜜。”<br>弘君举食檄：寒温既毕，应下霜华之茗，三爵而终，应下诸蔗、木瓜、元李、<br>杨梅、五味橄榄、悬豹、葵羹各一杯。孙楚歌：‘茱萸出芳树颠，鲤鱼出洛水泉，<br>白盐出河东，美豉出鲁渊。姜桂茶荈出巴蜀，椒橘、木兰出高山，蓼苏出沟渠，精<br>稗出中田。’”<br>华佗《食论》：“苦茶久食益意思。”<br>壶居士《食忌》：“苦茶久食羽化。与韭同食，令人体重。”郭璞《尔雅注》<br>云：“树小似栀子，冬生叶，可煮羹饮，今呼早取为茶，晚取为茗，或一曰荈，蜀<br>人名之苦茶。”<br>《世说》：“任瞻字育长，少时有令名。自过江失志，既下饮，问人云：‘此<br>为茶为茗？’觉人有怪色，乃自分明云：‘向问饮为热为冷？’”<br>《续搜神记·晋武帝》：“宣城人秦精，常入武昌山采茗，遇一毛人长丈余，<br>引精至山下，示以丛茗而去。俄而复还，乃探怀中橘以遗精，精怖，负茗而归。”<br>晋四王起事，惠帝蒙尘，还洛阳，黄门以瓦盂盛茶上至尊。<br>《异苑》：“剡县陈务妻少，与二子寡居，好饮茶茗。以宅中有古冢，每饮，<br>辄先祀之。二子患之曰：‘古冢何知？徒以劳。’意欲掘去之，母苦禁而止。其夜<br>梦一人云：吾止此冢三百余年，卿二子恒欲见毁，赖相保护，又享吾佳茗，虽潜壤<br>朽骨，岂忘翳桑之报。及晓，于庭中获钱十万，似久埋者，但贯新耳。母告，二子<br>惭之，从是祷馈愈甚。”<br>《广陵耆老传》：“晋元帝时有老姥，每旦独提一器茗，往市鬻之，市人竞买，<br>自旦至夕，其器不减，所得钱散路傍孤贫乞人。人或异之，州法曹絷之狱中，至夜，<br>老姥执所鬻茗器，从狱牖中飞出。”<br>《艺术传》：“敦煌人单道开不畏寒暑，常服小石子。所服药有松桂蜜之气，<br>所余茶苏而已。”释道该说《续名僧传》：“宋释法瑶姓杨氏，河东人，永嘉中过<br>江遇沈台真，请真君武康小山寺，年垂悬车，饭所饮茶，永明中敕吴兴礼致上京，<br>年七十九。”<br>《宋江氏家传》：“江统字应迁，愍怀太子洗马，常上疏谏云：‘今西园卖<br>醯面蓝子菜茶之属，亏败国体。’”<br>《宋录》：“新安王子鸾、豫章王子尚，诣昙济道人于八公山，道人设茶茗，<br>子尚味之曰：此甘露也，何言茶茗。”<br>王微《杂诗》：“寂寂掩高阁，寥寥空广厦。待君竟不归，收领今就槚。<br>鲍照妹令晖著《香茗赋》。<br>南齐世祖武皇帝遗诏：“我灵座上，慎勿以牲为祭，但设饼果、茶饮、乾饭、<br>酒脯而已。”<br>梁刘孝绰《谢晋安王饷米等启》：传诏李孟孙宣教旨，垂赐米、酒、瓜、笋、<br>菹、脯、酢、茗八种，气苾新城，味芳云松。江潭抽节，迈昌荇之珍；疆场擢翘，<br>越葺精之美。羞非纯束野麏，裛似雪之驴；鲊异陶瓶河鲤，操如琼之粲。茗同食粲<br>酢，颜望楫免，千里宿舂，省三月种聚。小人怀惠，大懿难忘。陶弘景《杂录》：<br>“苦茶轻换膏，昔丹丘子青山君服之。”<br>《后魏录》：“琅琊王肃仕南朝，好茗饮莼羹。及还北地，又好羊肉酪浆，<br>人或问之：茗何如酪？肃曰：茗不堪与酪为奴。”<br>《桐君录》：“西阳武昌庐江昔陵好茗，皆东人作清茗。茗有饽，饮之宜人。<br>凡可饮之物，皆多取其叶，天门冬、拔揳取根，皆益人。又巴东别有真茗茶，煎饮<br>令人不眠。俗中多煮檀叶，并大皂李作茶，并冷。又南方有瓜芦木，亦似茗，至苦<br>涩，取为屑茶，饮亦可通夜不眠。煮盐人但资此饮，而交广最重，客来先设，乃加<br>以香芼辈。《坤元录》：“辰州溆浦县西北三百五十里无射山，云蛮俗当吉庆之时，<br>亲族集会，歌舞于山上，山多茶树。”<br>《括地图》：“临遂县东一百四十里有茶溪。”<br>山谦之《吴兴记》：“乌程县西二十里有温山，出御荈。《夷陵图经》：“黄<br>牛、荆门、女观望州等山，茶茗出焉。”<br>《永嘉图经》：“永嘉县东三百里有白茶山。”<br>《淮阴图经》：“山阳县南二十里有茶坡。”<br>《茶陵图经》云：“茶陵者，所谓陵谷，生茶茗焉。”《本草·木部》：“茗，<br>苦茶，味甘苦，微寒，无毒，主瘘疮，利小便，去痰渴热，令人少睡。秋采之苦，<br>主下气消食。注云：春采之。”<br>《本草·菜部》：“苦茶，一名荼，一名选，一名游冬。生益州川谷山陵道傍，<br>凌冬不死。三月三日采干。注云：疑此即是今茶，一名荼，令人不眠。本草注。”<br>按《诗》云“谁谓荼苦”，又云“堇荼如饴”，皆苦菜也。陶谓之苦茶，木类，<br>非菜流。茗，春采谓之苦<木茶>。<br>《枕中方》：“疗积年瘘，苦茶、蜈蚣并灸，令香熟，等分捣筛，煮甘草汤洗，<br>以末傅之。”<br>《孺子方》：“疗小儿无故惊蹶，以葱须煮服之。”<br><hr>
