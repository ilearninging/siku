<h4>《子部·荀子·大略第二十七》<b class="x">作者：荀卿</b></h4>
<br>大略。君人者，隆礼尊贤而王，重法爱民而霸，好利多诈而危。<br>欲近四旁，莫如中央，故王者必居天下之中，礼也。<br>天子外屏，诸侯内屏，礼也。外屏，不欲见外也；内屏，不欲见内也。<br>诸侯召其臣，臣不俟驾，颠倒衣裳而走，礼也。《诗》曰：“颠之倒之，自<br>公召之。”天子召诸侯，诸侯辇舆就马，礼也。《诗》曰：“我出我舆，于彼牧<br>矣。自天子所，谓我来矣。”<br>天子山冕，诸侯玄冠，大夫裨冕，士韦弁，礼也。<br>天子御珽，诸侯御荼，大夫服笏，礼也。<br>天子彫弓，诸侯彤弓，大夫黑弓，礼也。<br>诸侯相见，卿为介，以其教出毕行，使仁居守。<br>聘人以珪，问士以璧，召人以瑗，绝人以玦，反绝以环。<br>人主仁心设焉，知其役也，礼其尽也。故王者先仁而后礼，天施然也。<br>《聘礼》志曰：“币厚则伤德，财侈则殄礼。”礼云礼云，玉帛云乎哉！<br>《诗》曰：“物其指矣，唯其偕矣。”不时宜，不敬文，不欢欣，虽指，非礼也。<br>水行者表深，使人无陷；治民者表乱，使人无失。礼者，其表也，先王以礼<br>义表天下之乱。今废礼者，是去表也。故民迷惑而陷祸患，此刑罚之所以繁也。<br>舜曰：“维予从欲而治。”故礼之生，为贤人以下至庶民也，非为成圣也；<br>然而亦所以成圣也，不学不成：尧学於居畴，舜学於务成昭，禹学於西王国。<br>五十不成丧，七十唯衰存。<br>亲迎之礼，父南乡而立，子北面而跪，醮而命之：“往迎尔相，成我宗事，<br>隆率以敬先妣之嗣，若则有常。”子曰：“诺。唯恐不能，敢忘命矣！”<br>夫行也者，行礼之谓也。礼也者，贵者敬焉，老者孝焉，长者弟焉，幼者慈<br>焉，贱者惠焉。<br>赐予其宫室，犹用庆赏於国家也；忿怒其臣妾，犹用刑罚於万民也。<br>君子之於子，爱之而勿面，使之而勿视，道之以道而勿强。<br>礼以顺人心为本，故亡於《礼经》而顺人心者，皆礼也。<br>礼之大凡：事生，饰欢也；送死，饰哀也；军旅，施威也。<br>亲亲、故故、庸庸、劳劳，仁之杀也；贵贵、尊尊、贤贤、老老、长长，义<br>之伦也。行之得其节，礼之序也。仁，爱也，故亲。义，理也，故行。礼，节也，<br>故成。仁有里，义有门。仁非其里而虚之，非礼也；义非其门而由之，非义也。<br>推恩而不理，不成仁；遂理而不敢，不成义；审节而不和，不成礼；和而不发，<br>不成乐。故曰：仁、义、礼、乐，其致一也。君子处仁以义，然后仁也；行义以<br>礼，然后义也；制礼反本成末，然后礼也。三者皆通，然后道也。<br>货财曰赙，舆马曰赗，衣服曰襚，玩好曰赠，玉贝曰唅。赙、赗所以佐生<br>也，赠、襚所以送死也。送死不及柩尸，吊生不及悲哀，非礼也。故吉行五十，<br>奔丧百里，赗、赠及事，礼之大也。<br>礼者，政之挽也。为政不以礼，政不行矣。<br>天子即位，上卿进曰：“如之何忧之长也？能除患则为福，不能除患则为贼。”<br>授天子一策。中卿进曰：“配天而有下土者，先事虑事，先患虑患。先事虑事谓<br>之接，接则事优成；先患虑患谓之豫，豫则祸不生。事至而后虑者谓之后，后则<br>事不举；患至而后虑者谓之困，困则祸不可御。”授天子二策。下卿进曰：“敬<br>戒无怠。庆者在堂，吊者在闾。祸与福邻，莫知其门。豫哉！豫哉！万民望之！”<br>授天子三策。<br>禹见耕者耦立而式，过十室之邑必下。<br>杀大蚤，朝大晚，非礼也。治民不以礼，动斯陷矣。<br>平衡曰拜，下衡曰稽首，至地曰稽颡。大夫之臣拜不稽首，非尊家臣也，所<br>以辟君也。<br>一命齿於乡，再命齿於族，三命，族人虽七十，不敢先。上大夫，中大夫，<br>下大夫。<br>吉事尚尊，丧事尚亲。<br>君臣不得不尊，父子不得不亲，兄弟不得不顺，夫妇不得不欢，少者以长，<br>老者以养。故天地生之，圣人成之。<br>聘，问也。享，献也。私觌，私见也。<br>言语之美，穆穆皇皇。朝廷之美，济济跄跄。<br>为人臣下者，有谏而无讪，有亡而无疾，有怨而无怒。<br>君於大夫，三问其疾，三临其丧；於士，一问一临。诸侯非问疾吊丧，不之<br>臣之家。<br>既葬，君若父之友，食之则食矣，不辟粱肉，有酒醴则辞。<br>寝不逾庙，宴衣不逾祭服，礼也。<br>《易》之《咸》，见夫妇。夫妇之道，不可不正也，君臣父子之本也。咸，<br>感也，以高下下，以男下女，柔上而刚下。<br>聘士之义，亲迎之道，重始也。<br>礼者，人之所履也，失所履，必颠蹶陷溺。所失微而其为乱大者，礼也。<br>礼之於正国家也，如权衡之於轻重也，如绳墨之於曲直也。故人无礼不生，<br>事无礼不成，国家无礼不宁。<br>和乐之声，步中《武》、《象》，趋中《韶》、《护》。君子听律习容而后<br>士。<br>霜降逆女，冰泮杀内。十日一御。<br>坐视膝，立视足，应对言语视面。立视前六尺而大之，六六三十六，三丈六<br>尺。<br>文貌情用，相为内外表里，礼之中焉。能思索谓之能虑。<br>礼者，本末相顺，终始相应。<br>礼者，以财物为用，以贵贱为文，以多少为异。下臣事君以货，中臣事君以<br>身，上臣事君以人。<br>《易》曰：“复自道，何其咎？”《春秋》贤穆公，以为能变也。<br>士有妒友，则贤交不亲；君有妒臣，则贤人不至。蔽公者谓之昧，隐良者谓<br>之妒，奉妒昧者谓之交谲。交谲之人，妒昧之臣，国之薉孽也。<br>口能言之，身能行之，国宝也，口不能言，身能行之，国器也。口能言之，<br>身不能行，国用也。口言善，身行恶，国妖也。治国者敬其宝，爱其器，任其用，<br>除其妖。<br>不富无以养民情，不教无以理民性。故家五亩宅，百亩田，务其业而勿夺其<br>时，所以富之也。立大学，设庠序，修六礼，明十教，所以道之也。《诗》曰：<br>“饮之食之，教之诲之。”王事具矣。<br>武王始入殷，表商容之闾，释箕子之囚，哭比干之墓，天下乡善矣。<br>天下、国有俊士，世有贤人。迷者不问路，溺者不问遂，亡人好独。《诗》<br>曰：“我言维服，勿用为笑。先民有言，询于刍荛。”言博问也。<br>有法者以法行，无法者以类举。以其本，知其末，以其左，知其右，凡百事<br>异理而相守也。<br>庆赏刑罚，通类而后应。政教习俗，相顺而后行。<br>八十者一子不事，九十者举家不事，废疾非人不养者一人不事。父母之丧，<br>三年不事。齐衰大功，三月不事。从诸侯不，与新有昏，期不事。<br>子谓子家驹续然大夫，不如晏子；晏子，功用之臣也，不如子产；子产，惠<br>人也，不如管仲。管仲之为人，力功不力义，力知不力仁，野人也，不可以为天<br>子大夫。<br>孟子三见宣王不言事。门人曰：“曷为三遇齐王而不言事？”孟子曰：“我<br>先攻其邪心。”<br>公行子之之燕，遇曾元於涂，曰：“燕君何如？”曾元曰：“志卑。志卑者<br>轻物，轻物者不求助。苟不求助，何能举？氐、羌之虏也。不忧其系垒也，而忧<br>其不焚也。利夫秋豪，害靡国家，然且为之，几为知计哉！”<br>今夫亡箴者，终日求之而不得，其得之，非目益明也，眸而见之也。心之於<br>虑亦然。<br>义与利者，人之所两有也。虽尧、舜不能去民之欲利，然而能使其欲利不克<br>其好义也。虽桀、纣不能去民之好义，然而能使其好义不胜其欲利也。故义胜利<br>者为治世，利克义者为乱世。上重义则义克利，上重利则利克义。故天子不言多<br>少，诸侯不言利害，大夫不言得丧，士不通货财。有国之君不息牛羊，错质之臣<br>不息鸡豚，冢卿不修币，大夫不为场园，从士以上皆羞利而不与民争业，乐分施<br>而耻积藏。然故民不困财，贫窭者有所窜其手。<br>文王诛四，武王诛二，周公卒业，至成、康则案无诛已。<br>多积财而羞无有，重民任而诛不能，此邪行之所以起，刑罚之所以多也。<br>上好羞，则民暗饰矣；上好富，则民死利矣。二者，治乱之衢也。民语曰：<br>“欲富乎？忍耻矣，倾绝矣，绝故旧矣，与义分背矣。”上好富，则人民之行如<br>此，安得不乱？<br>汤旱而祷曰：“政不节与？使民疾与？何以不雨至斯极也！宫室荣与？妇谒<br>盛与？何以不雨至斯极也！苞苴行与？谗夫兴与？何以不雨至斯极也！”<br>天之生民，非为君也。天之立君，以为民也。故古者列地建国，非以贵诸侯<br>而已；列官职，差爵禄，非以尊大夫而已。<br>主道知人，臣道知事。故舜之治天下，不以事诏而万物成。农精於田而不可<br>以为田师，工贾亦然。<br>以贤易不肖，不待卜而后知吉。以治伐乱，不待战而后知克。<br>齐人欲伐鲁，忌卞庄子，不敢过卞。晋人欲伐卫，畏子路，不敢过蒲。<br>不知而问尧、舜，无有而求天府。曰：先王之道，则尧、舜已；六贰之博，<br>则天府已。<br>君子之学如蜕，幡然迁之。故其行效，其立效，其坐效，其置颜色、出辞气<br>效。无留善，无宿问。<br>善学者尽其理，善行者究其难。<br>君子立志如穷，虽天子三公问，正以是非对。<br>君子隘穷而不失，劳倦而不苟，临患难而不忘细席之言。岁不寒无以知松柏，<br>事不难无以知君子无日不在是。<br>雨小，汉故潜。夫尽小者大，积微者著，德至者色泽洽，行尽而声问远。小<br>人不诚於内而求之於外。<br>言而不称师谓之畔，教而不称师谓之倍。倍畔之人，明君不内，朝士大夫遇<br>诸涂不与言。<br>不足於行者说过，不足於信者诚言。故《春秋》善胥命，而《诗》非屡盟，<br>其心一也。善为《诗》者不说，善为《易》者不占，善为礼者不相，其心同也。<br>曾子曰：“孝子言为可闻，行为可见。言为可闻，所以说远也；行为可见，<br>所以说近也。近者说则亲，远者说则附。亲近而附远，孝子之道也。”<br>曾子行，晏子从於郊，曰：“婴闻之，君子赠人以言，庶人赠人以财。婴贫<br>无财，请假於君子，赠吾子以言：乘舆之轮，太山之木也，示诸隐栝，三月五月，<br>为帱菜敝而不反其常。君子之隐栝不可不谨也。慎之！兰茝、稾本，渐於蜜醴，<br>一佩易之。正君渐於香酒，可谗而得也。君子之所渐不可不慎也。”<br>人之於文学也，犹玉之於琢磨也。《诗》曰：“如切如磋，如琢如磨。”谓<br>学问也。和之璧，井里之厥也，玉人琢之，为天子宝。子赣、季路，故鄙人也，<br>被文学，服礼义，为天下列士。<br>学问不厌，好士不倦，是天府也。<br>君子疑则不言，未问则不立，道远日益矣。<br>多知而无亲，博学而无方，好多而无定者，君子不与。<br>少不讽，壮不论议，虽可，未成也。<br>君子壹教，弟子壹学，亟成。<br>君子进则能益上之誉而损下之忧。不能而居之，诬也；无益而厚受之，窃也。<br>学者必非为仕，而仕者必如学。<br>子贡问於孔子曰：“赐倦於学矣，愿息事君。”孔子曰：“《诗》云：‘温<br>恭朝夕，执事有恪。’事君难，事君焉可息哉！”“然则赐愿息事亲。”孔子曰：<br>“《诗》云：‘孝子不匮，永锡尔类。’事亲难，事亲焉可息哉！”“然则赐愿<br>息於妻子。”孔子曰：“《诗》云：‘刑于寡妻，至于兄弟，以御于家邦。’妻<br>子难，妻子焉可息哉！”“然则赐愿息於朋友。”孔子曰：“《诗》云：‘朋友<br>攸摄，摄以威仪。’朋友难，朋友焉可息哉！”“然则赐愿息耕。”孔子曰：<br>“《诗》云：‘昼尔于茅，宵尔索绹，亟其乘屋，其始播百谷。’耕难，耕焉<br>可息哉！”“然则赐无息者乎？”孔子曰：“望其圹，皋如也，嵮如也，鬲如<br>也，此则知所息矣。”子贡曰：“大哉死乎！君子息焉，小人休焉。”<br>《国风》之好色也，传曰：“盈其欲而不愆其止。其诚可比於金石，其声可<br>内於宗庙。”《小雅》不以於污上，自引而居下，疾今之政，以思往者，其言有<br>文焉，其声有哀焉。<br>国将兴，必贵师而重傅，贵师而重傅则法度存。国将衰，必贱师而轻傅，贱<br>师而轻傅则人有快，人有快则法度坏。<br>古者匹夫五十而士。<br>天子、诸侯子十九而冠，冠而听治，其教至也。<br>君子也者而好之，其人，其人也而不教，不祥。非君子而好之，非其人也，<br>非其人而教之，赍盗粮，借贼兵也。<br>不自嗛其行者，言滥过。古之贤人，贱为布衣，贫为匹夫，食则饘粥不<br>足，衣则竖褐不完，然而非礼不进，非义不受，安取此？<br>子夏贫，衣若县鹑。人曰：“子何不仕？”曰：“诸侯之骄我者，吾不为臣；<br>大夫之骄我者，吾不复见。柳下惠与后门者同衣而不见疑，非一日之闻也。争利<br>如蚤甲而丧而掌。”<br>君人者不可以不慎取臣，匹夫不可以不慎取友。友者，所以相有也。道不同，<br>何以相有也？均薪施火，火就燥；平地注水，水流湿。夫类之相从也，如此之著<br>也，以友观人，焉所疑？取友善人，不可不慎，是德之基也。《诗》曰：“无将<br>大车，维尘冥冥。”言无与小人处也。<br>蓝苴路作，似知而非。软弱易夺，似仁而非。悍戆好斗，似勇而非。<br>仁义礼善之於人也，辟之若货财粟米之於家也，多有之者富，少有之者贫，<br>至无有者穷。故大者不能，小者不为，是弃国捐身之道也。<br>凡物有乘而来，乘其出者，是其反者也。<br>流言灭之，货色远之。祸之所由生也，生自纤纤也，是故君子蚤绝之。<br>言之信者，在乎区盖之间。疑则不言，未问则不立。<br>知者明於事，达於数，不可以不诚事也。故曰：“君子难说，说之不以道，<br>不说也。”<br>语曰：“流丸止於瓯、臾，流言止於知者。”此家言邪说之所以恶儒者也。<br>是非疑则度之以远事，验之以近物，参之以平心，流言止焉，恶言死焉。<br>曾子食鱼有馀，曰：“泔之。”门人曰：“泔之伤人，不若奥之。”曾子泣<br>涕曰：“有异心乎哉！”伤其闻之晚也。<br>无用吾之所短遇人之所长，故塞而避所短，移而从所仕。疏知而不法，察辨<br>而操僻，勇果而亡礼，君子之所憎恶也。<br>多言而类，圣人也。少言而法，君子也。多言无法而流喆然，虽辩，小人也。<br>国法禁拾遗，恶民之串以无分得也。有夫分义则容天下而治；无分义则一妻<br>一妾而乱。<br>天下之人，唯各特意哉，然而有所共予也。言味者予易牙，言音者予师旷，<br>言治者予三王。三王既已定法度，制礼乐而传之，有不用而改自作，何以异於变<br>易牙之和，更师旷之律？无三王之法，天下不待亡，国不待死。饮而不食者，蝉<br>也；不饮不食者，浮蝣也。<br>虞舜、孝己孝而亲不爱，比干、子胥忠而君不用，仲尼、颜渊知而穷於世。<br>劫迫於暴国而无所辟之，则崇其善，扬其美，言其所长而不称其所短也。惟惟而<br>亡者，诽也；博而穷者，訾也；清之而俞浊者，口也。<br>君子能为可贵，不能使人必贵己；能为可用，不能使人必用己。<br>诰誓不及五帝，盟诅不及三王，交质子不及五伯。<br><hr>
