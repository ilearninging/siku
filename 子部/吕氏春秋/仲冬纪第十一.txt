<h4>《子部·吕氏春秋·仲冬纪第十一》<b class="x">作者：吕不韦</b></h4>
<br>○仲冬<br>一曰：仲冬之月，日在斗，昏东壁中，旦轸中。其日壬癸，其帝颛顼，其神<br>玄冥，其虫介，其音羽，律中黄钟。其数六，其味咸，其臭朽，其祀行，祭先肾。<br>冰益壮，地始坼，鹖鴠不鸣，虎始交。天子居玄堂太庙，乘玄辂，驾铁骊，载<br>玄旗，衣黑衣，服玄玉，食黍与彘，其器宏以弇。命有司曰：“土事无作，无发<br>盖藏，无起大众，以固而闭。”发盖藏，起大众，地气且泄，是谓发天地之房。<br>诸蛰则死，民多疾疫，又随以丧。命之曰“畅月”。<br>是月也，命阉尹申宫令，审门闾，谨房室，必重闭。省妇事，毋得淫，虽有<br>贵戚近习，无有不禁。乃命大酋，秫稻必齐，麹蘖必时，湛饎必洁，水泉必香，<br>陶器必良，火齐必得，兼用六物，大酋监之，无有差忒。天子乃命有司祈祀四海、<br>大川、名原、渊泽、井泉。<br>是月也，农有不收藏积聚者，牛马畜兽有放佚者，取之不诘。山林薮泽，有<br>能取疏食田猎禽兽者，野虞教导之。其有侵夺者，罪之不赦。<br>是月也，日短至，阴阳争，诸生荡。君子斋戒，处必弇，身欲宁，去声色，<br>禁嗜欲，安形性，事欲静，以待阴阳之所定。芸始生，荔挺出，蚯蚓结，麋角解，<br>水泉动。日短至，则伐林木，取竹箭。<br>是月也，可以罢官之无事者，去器之无用者，涂阙庭门闾，筑囹圄，此所以<br>助天地之闭藏也。<br>仲冬行夏令，则其国乃旱，气雾冥冥，雷乃发声。行秋令，则天时雨汁，瓜<br>瓠不成，国有大兵。行春令，则虫螟为败，水泉减竭，民多疾疠。<br>○至忠<br>二曰：至忠逆於耳，倒於心，非贤主其孰能听之？故贤主之所说，不肖主之<br>所诛也。人主无不恶暴劫者，而日致之，恶之何益？今有树於此，而欲其美也，<br>人时灌之，则恶之，而日伐其根，则必无活树矣。夫恶闻忠言，乃自伐之精者也。<br>荆庄哀王猎於云梦，射随兕，中之。申公子培劫王而夺之。王曰：“何其暴<br>而不敬也？”命吏诛之。左右大夫皆进谏曰：“子培，贤者也，又为王百倍之臣，<br>此必有故，愿察之也。”不出三月，子培疾而死。荆兴师，战於两棠，大胜晋，<br>归而赏有功者。申公子培之弟进请赏於吏曰：“人之有功也於军旅，臣兄之有功<br>也於车下。”王曰：“何谓也？”对曰：“臣之兄犯暴不敬之名，触死亡之罪於<br>王之侧，其愚心将以忠於君王之身，而持千岁之寿也。臣之兄尝读故记曰：‘杀<br>随兕者，不出三月。’是以臣之兄惊惧而争之，故伏其罪而死。”王令人发平府<br>而视之，於故记果有，乃厚赏之。申公子培，其忠也可谓穆行矣。穆行之意，人<br>知之不为劝，人不知不为沮，行无高乎此矣。<br>齐王疾痏，使人之宋迎文挚，文挚至，视王之疾，谓太子曰：“王之疾必可<br>已也。虽然，王之疾已，则必杀挚也。”太子曰：“何故？”文挚对曰：“非怒<br>王则疾不可治，怒王则挚必死。”太子顿首强请曰：“苟已王之疾，臣与臣之母<br>以死争之於王。王必幸臣与臣之母，愿先生之勿患也。”文挚曰：“诺。请以死<br>为王。”与太子期，而将往不当者三，齐王固已怒矣。文挚至，不解屦登床，履<br>王衣，问王之疾，王怒而不与言。文挚因出辞以重怒王，王叱而起，疾乃遂已。<br>王大怒不说，将生烹文挚。太子与王后急争之，而不能得，果以鼎生烹文挚。爨<br>之三日三夜，颜色不变。文挚曰：“诚欲杀我，则胡不覆之，以绝阴阳之气？”<br>王使覆之，文挚乃死。夫忠於治世易，忠於浊世难。文挚非不知活王之疾而身获<br>死也，为太子行难，以成其义也。<br>○忠廉<br>三曰：士议之不可辱者，大之也。大之则尊於富贵也，利不足以虞其意矣。<br>虽名为诸侯，实有万乘，不足以挺其心矣。诚辱则无为乐生。若此人也，有势则<br>必不自私矣，处官则必不为污矣，将众则必不挠北矣。忠臣亦然。苟便於主利於<br>国，无敢辞违，杀身出生以徇之。国有士若此，则可谓有人矣。若此人者固难得，<br>其患虽得之有不智。<br>吴王欲杀王子庆忌而莫之能杀，吴王患之。要离曰：“臣能之。”吴王曰：<br>“汝恶能乎？吾尝以六马逐之江上矣，而不能及；射之矢，左右满把，而不能中。<br>今汝拔剑则不能举臂，上车则不能登轼，汝恶能？”要离曰：“士患不勇耳，奚<br>患於不能？王诚能助，臣请必能。”吴王曰：“诺。”明旦加要离罪焉，挚执妻<br>子，焚之而扬其灰。要离走，往见王子庆忌於卫。王子庆忌喜曰：“吴王之无道<br>也，子之所见也，诸侯之所知也。今子得免而去之，亦善矣。”要离与王子庆忌<br>居有间，谓王子庆忌曰：“吴之无道也愈甚，请与王子往夺之国。”王子庆忌曰：<br>“善。”乃与要离俱涉於江。中江，拔剑以刺王子庆忌。王子庆忌捽之，投之於<br>江，浮则又取而投之，如此者三。其卒曰：“汝天下之国士也，幸汝以成而名。”<br>要离得不死，归於吴。吴王大说，请与分国。要离曰：“不可。臣请必死！”吴<br>王止之，要离曰：“夫杀妻子，焚之而扬其灰，以便事也，臣以为不仁。夫为故<br>主杀新主，臣以为不义。夫捽而浮乎江，三入三出，特王子庆忌为之赐而不杀耳，<br>臣已为辱矣。夫不仁不义，又且已辱，不可以生。”吴王不能止，果伏剑而死。<br>要离可谓不为赏动矣，故临大利而不易其义；可谓廉矣，廉，故不以贵富而忘其<br>辱。<br>卫懿公有臣曰弘演，有所於使。翟人攻卫，其民曰：“君之所予位禄者，鹤<br>也；所贵富者，宫人也。君使宫人与鹤战，余焉能战？”遂溃而去。翟人至，及<br>懿公於荣泽，杀之，尽食其肉，独舍其肝。弘演至，报使於肝，毕，呼天而啼，<br>尽哀而止，曰：“臣请为襮。”因自杀，先出其腹实，内懿公之肝。桓公闻之<br>曰：“卫之亡也，以为无道也。今有臣若此，不可不存。”於是复立卫於楚丘。<br>弘演可谓忠矣，杀身出生以徇其君。非徒徇其君也，又令卫之宗庙复立，祭祀不<br>绝，可谓有功矣。<br>○当务<br>四曰：辨而不当论，信而不当理，勇而不当义，法而不当务，惑而乘骥也，<br>狂而操吴干将也，大乱天下者，必此四者也。所贵辨者，为其由所论也；所贵信<br>者，为其遵所理也；所贵勇者，为其行义也；所贵法者，为其当务也。<br>跖之徒问於跖曰：“盗有道乎？”跖曰：“奚啻其有道也？夫妄意关内，中<br>藏，圣也；入先，勇也；出后，义也；知时，智也；分均，仁也。不通此五者而<br>能成大盗者，天下无有。”备说非六王、五伯，以为尧有不慈之名，舜有不孝之<br>行，禹有淫湎之意，汤、武有放杀之事，五伯有暴乱之谋。世皆誉之，人皆讳之，<br>惑也。故死而操金椎以葬，曰：“下见六王、五伯，将敲其头矣！”辨若此不如<br>无辨。<br>楚有直躬者，其父窃羊而谒之上。上执而将诛之。直躬者请代之。将诛矣，<br>告吏曰：“父窃羊而谒之，不亦信乎？父诛而代之，不亦孝乎？信且孝而诛之，<br>国将有不诛者乎？”荆王闻之，乃不诛也。孔子闻之曰：“异哉！直躬之为信也。<br>一父而载取名焉。”故直躬之信不若无信。<br>齐之好勇者，其一人居东郭，其一人居西郭。卒然相遇於途，曰：“姑相饮<br>乎？”觞数行，曰：“姑求肉乎？”一人曰：“子，肉也；我，肉也；尚胡革求<br>肉而为？於是具染而已。”因抽刀而相啖，至死而止。勇若此不若无勇。<br>纣之同母三人，其长曰微子启，其次曰中衍，其次曰受德。受德乃纣也，甚<br>少矣。纣母之生微子启与中衍也，尚为妾，已而为妻而生纣。纣之父、纣之母欲<br>置微子启以为太子、太史据法而争之曰：“有妻之子，而不可置妾之子。”纣故<br>为后。用法若此，不若无法。<br>○长见<br>五曰：智所以相过，以其长见与短见也。今之於古也，犹古之於后世也；今<br>之於后世，亦犹今之於古也。故审知今则可知古，知古则可知后，古今前后一也。<br>故圣人上知千岁，下知千岁也。<br>荆文王曰：“苋嘻数犯我以义，违我以礼，与处则不安，旷之而不谷得焉。<br>不以吾身爵之，后世有圣人，将以非不谷。”於是爵之五大夫。“申侯伯善持养<br>吾意，吾所欲则先我为之，与处则安，旷之而不谷丧焉。不以吾身远之，后世有<br>圣人，将以非不谷。”於是送而行之。申侯伯如郑，阿郑君之心，先为其所欲，<br>三年而知郑国之政也，五月而郑人杀之。是后世之圣人使文王为善於上世也。<br>晋平公铸为大钟，使工听之，皆以为调矣。师旷曰：“不调，请更铸之。”<br>平公曰：“工皆以为调矣。”师旷曰：“后世有知音者，将知钟之不调也，臣窃<br>为君耻之。”至於师涓而果知钟之不调也。是师旷欲善调钟，以为后世之知音者<br>也。<br>吕太公望封於齐，周公旦封於鲁，二君者甚相善也。相谓曰：“何以治国？”<br>太公望曰：“尊贤上功。”周公旦曰：“亲亲上恩。”太公望曰：“鲁自此削矣。”<br>周公旦曰：“鲁虽削，有齐者亦必非吕氏也。”其后，齐日以大，至於霸，二十<br>四世而田成子有齐国。鲁日以削，至於觐存，三十四世而亡。<br>吴起治西河之外，王错谮之於魏武侯，武侯使人召之。吴起至於岸门，止车<br>而望西河，泣数行而下。其仆谓吴起曰：“窃观公之意，视释天下若释躧，今去<br>西河而泣，何也？”吴起抿泣而应之曰：“子不识。君知我而使我毕能，西河可<br>以王。今君听谗人之议而不知我，西河之为秦取不久矣，魏从此削矣。”吴起果<br>去魏入楚。有间，西河毕入秦，秦日益大。此吴起之所先见而泣也。<br>魏公叔座疾，惠王往问之，曰：“公叔之病，嗟！疾甚矣！将柰社稷何？”<br>公叔对曰：“臣之御庶子鞅，愿王以国听之也。为不能听，勿使出境。”王不应，<br>出而谓左右曰：“岂不悲哉？以公叔之贤，而今谓寡人必以国听鞅，悖也夫！”<br>公叔死，公孙鞅西游秦，秦孝公听之。秦果用强，魏果用弱。非公叔座之悖也，<br>魏王则悖也。夫悖者之患，固以不悖为悖。<br><hr>
