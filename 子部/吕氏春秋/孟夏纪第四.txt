<h4>《子部·吕氏春秋·孟夏纪第四》<b class="x">作者：吕不韦</b></h4>
<br>○孟夏<br>一曰：孟夏之月，日在毕，昏翼中，旦婺女中。其日丙丁，其帝炎帝，其神<br>祝融，其虫羽，其音徵，律中仲吕，其数七，其性礼，其事视，其味苦，其臭焦，<br>其祀灶，祭先肺。蝼蝈鸣，丘蚓出，王菩生，苦菜秀。天子居明堂左个，乘朱辂，<br>驾赤骝，载赤旗，衣赤衣，服赤玉，食菽与鸡，其器高以觕。<br>是月也，以立夏。先立夏三日，太史谒之天子曰：“某日立夏，盛德在火。”<br>天子乃斋。立夏之日，天子亲率三公九卿大夫，以迎夏於南郊。还，乃行赏，封<br>侯、庆赐，无不欣说。乃命乐师习合礼乐。命太尉赞杰俊，遂贤良，举长大；行<br>爵出禄。必当其位。<br>是月也，继长增高，无有坏隳。无起土功，无发大众，无伐大树。<br>是月也，天子始絺。命野虞出行田原，劳农劝民，无或失时；命司徒循行县<br>鄙，命农勉作，无伏于都。<br>是月也，驱兽无害五谷，无大田猎，农乃升麦。天子乃以彘尝麦，先荐寝庙。<br>是月也，聚蓄百药，糜草死，麦秋至。断薄刑，决小罪，出轻系。蚕事既毕，<br>后妃献茧，乃收茧税，以桑为均，贵贱少长如一，以给郊庙之祭服。<br>是月也，天子饮酎，用礼乐。<br>行之是令，而甘雨至三旬。孟夏行秋令，则苦雨数来，五谷不滋，四鄙入保；<br>行冬令，则草木早枯，后乃大水，败其城郭；行春令，则虫蝗为败，暴风来格，<br>秀草不实。<br>○劝学<br>二曰：先王之教，莫荣於孝，莫显於忠。忠孝，人君人亲之所甚欲也；显荣，<br>人子人臣之所甚愿也。然而人君人亲不得其所欲，人子人臣不得其所愿，此生於<br>不知理义。不知理义，生於不学。学者师达而有材，吾未知其不为圣人。圣人之<br>所在，则天下理焉。在右则右重，在左则左重，是故古之圣王未有不尊师者也。<br>尊师则不论其贵贱贫富矣。若此则名号显矣，德行彰矣。故师之教也，不争轻重<br>尊卑贫富，而争於道。其人苟可，其事无不可。所求尽得，所欲尽成，此生於得<br>圣人。圣人生於疾学。不疾学而能为魁士名人者，未之尝有也。疾学在於尊师。<br>师尊则言信矣，道论矣。故往教者不化，召师者不化；自卑者不听，卑师者不听。<br>师操不化不听之术，而以强教之，欲道之行、身之尊也，不亦远乎？学者处不化<br>不听之势，而以自行，欲名之显、身之安也，是怀腐而欲香也，是入水而恶濡也。<br>凡说者，兑之也，非说之也。今世之说者，多弗能兑，而反说之。夫弗能兑<br>而反说，是拯溺而硾之以石也，是救病而饮之以堇也。使世益乱、不肖主重惑者，<br>从此生矣。故为师之务，在於胜理，在於行义。理胜义立则位尊矣，王公大人弗<br>敢骄也，上至於天子，朝之而不惭。凡遇合也，合不可必。遗理释义，以要不可<br>必，而欲人之尊之也，不亦难乎？故师必胜理行义然后尊。<br>曾子曰：“君子行於道路，其有父者可知也，其有师者可知也。夫无父而无<br>师者，馀若夫何哉！”此言事师之犹事父也。曾点使曾参，过期而不至，人皆见<br>曾点曰：“无乃畏邪？”曾点曰：“彼虽畏，我存，夫安敢畏？”孔子畏於匡，<br>颜渊后，孔子曰：“吾以汝为死矣。”颜渊曰：“子在，回何敢死？”颜回之於<br>孔子也，犹曾参之事父也。古之贤者与，其尊师若此，故师尽智竭道以教。<br>○尊师<br>三曰：神农师悉诸，黄帝师大挠，帝颛顼师伯夷父，帝喾师伯招，帝尧师子<br>州支父，帝舜师许由，禹师大成贽，汤师小臣，文王、武王师吕望、周公旦，齐<br>桓公师管夷吾，晋文公师咎犯、随会，秦穆公师百里奚、公孙枝，楚庄王师孙叔<br>敖、沈尹巫，吴王阖闾师伍子胥、文之仪，越王句践师范蠡、大夫种。此十圣人、<br>六贤者未有不尊师者也。今尊不至於帝，智不至於圣，而欲无尊师，奚由至哉？<br>此五帝之所以绝，三代之所以灭。<br>且天生人也，而使其耳可以闻，不学，其闻不若聋；使其目可以见，不学，<br>其见不若盲；使其口可以言，不学，其言不若爽；使其心可以知，不学，其知不<br>若狂。故凡学，非能益也，达天性也。能全天之所生而勿败之，是谓善学。子张，<br>鲁之鄙家也；颜涿聚，梁父之大盗也；学於孔子。段干木，晋国之大驵也，学於<br>子夏。高何、县子石，齐国之暴者也，指於乡曲，学於子墨子。索卢参，东方之<br>钜狡也，学於禽滑黎。此六人者，刑戮死辱之人也。今非徒免於刑戮死辱也，由<br>此为天下名士显人，以终其寿，王公大人从而礼之，此得之於学也。<br>凡学，必务进业，心则无营。疾讽诵，谨司闻，观欢愉，问书意，顺耳目，<br>不逆志，退思虑，求所谓，时辨说，以论道，不苟辨，必中法，得之无矜，失之<br>无惭，必反其本。<br>生则谨养，谨养之道，养心为贵；死则敬祭，敬祭之术，时节为务。此所以<br>尊师也。治唐圃，疾灌浸，务种树；织葩屦，结罝网，捆蒲苇；之田野，力耕耘，<br>事五谷；如山林，入川泽，取鱼鳖，求鸟兽。此所以尊师也。视舆马，慎驾御；<br>适衣服，务轻暖；临饮食，必蠲洁；善调和，务甘肥；必恭敬，和颜色，审辞令；<br>疾趋翔，必严肃。此所以尊师也。<br>君子之学也，说义必称师以论道，听从必尽力以光明。听从不尽力，命之曰<br>背；说义不称师，命之曰叛。背叛之人，贤主弗内之於朝，君子不与交友。故教<br>也者，义之大者也；学也者，知之盛者也。义之大者，莫大於利人，利人莫大於<br>教；知之盛者，莫大於成身，成身莫大於学。身成则为人子弗使而孝矣，为人臣<br>弗令而忠矣，为人君弗强而平矣，有大势可以为天下正矣。故子贡问孔子曰：<br>“后世将何以称夫子？”孔子曰：“吾何足以称哉？勿已者，则好学而不厌，好<br>教而不倦，其惟此邪！”天子入太学祭先圣，则齿尝为师者弗臣，所以见敬学与<br>尊师也。<br>○诬徒<br>四曰：达师之教也，使弟子安焉、乐焉、休焉、游焉、肃焉、严焉。此六者<br>得於学，则邪辟之道塞矣，理义之术胜矣；此六者不得於学，则君不能令於臣，<br>父不能令於子，师不能令於徒。人之情，不能乐其所不安，不能得於其所不乐。<br>为之而乐矣，奚待贤者？虽不肖者犹若劝之。为之而苦矣，奚待不肖者？虽贤者<br>犹不能久。反诸人情，则得所以劝学矣。子华子曰：“王者乐其所以王，亡者亦<br>乐其所以亡，故烹兽不足以尽兽，嗜其脯则几矣。”然则王者有嗜乎理义也，亡<br>者亦有嗜乎暴慢也。所嗜不同，故其祸福亦不同。<br>不能教者：志气不和，取舍数变，固无恒心，若晏阴喜怒无处；言谈日易，<br>以恣自行；失之在己，不肯自非，愎过自用，不可证移；见权亲势及有富厚者，<br>不论其材，不察其行，驱而教之，阿而谄之，若恐弗及；弟子居处修洁，身状出<br>伦，闻识疏达，就学敏疾，本业几终者，则从而抑之，难而悬之，妒而恶之；弟<br>子去则冀终，居则不安，归则愧於父母兄弟，出则惭於知友邑里，此学者之所悲<br>也，此师徒相与异心也。人之情，恶异於己者，此师徒相与造怨尤也。人之情，<br>不能亲其所怨，不能誉其所恶，学业之败也，道术之废也，从此生矣。善教者则<br>不然。视徒如己，反己以教，则得教之情矣。所加於人，必可行於己，若此则师<br>徒同体。人之情，爱同於己者，誉同於己者，助同於己者，学业之章明也，道术<br>之大行也，从此生矣。<br>不能学者，从师苦而欲学之功也，从师浅而欲学之深也。草木、鸡狗、牛马，<br>不可谯诟遇之，谯诟遇之，则亦谯诟报人，又况乎达师与道术之言乎？故不能学<br>者：遇师则不中，用心则不专，好之则不深，就业则不疾，辩论则不审，教人则<br>不精；於师愠，怀於俗，羁神於世，矜势好尤，故湛於巧智，昏於小利，惑於嗜<br>欲；问事则前后相悖，以章则有异心，以简则有相反；离则不能合，合则弗能离，<br>事至则不能受。此不能学者之患也。<br>○用众<br>五曰：善学者，若齐王之食鸡也，必食其跖数千而后足；虽不足，犹若有跖。<br>物固莫不有长，莫不有短。人亦然。故善学者，假人之长以补其短。故假人<br>者遂有天下。<br>无丑不能，无恶不知。丑不能，恶不知，病矣。不丑不能，不恶不知，尚矣。<br>虽桀、纣犹有可畏可取者，而况於贤者乎？<br>故学士曰：“辩议不可不为。”辩议而苟可为，是教也。教，大议也。辩议<br>而不可为，是被褐而出，衣锦而入。<br>戎人生乎戎、长乎戎而戎言，不知其所受之，；楚人生乎楚、长乎楚而楚言，<br>不知其所受之。今使楚人长乎戎，戎人长乎楚，则楚人戎言，戎人楚言矣。由是<br>观之，吾未知亡国之主不可以为贤主也，其所生长者不可耳。故所生长不可不察<br>也。<br>天下无粹白之狐，而有粹白之裘，取之众白也。夫取於众，此三皇五帝之所<br>以大立功名也。凡君之所以立，出乎众也。立已定而舍其众，是得其末而失其本。<br>得其末而失其本，不闻安居。故以众勇无畏乎孟贲矣，以众力无畏乎乌获矣，以<br>众视无畏乎离娄矣，以众知无畏乎尧、舜矣。夫以众者，此君人之大宝也。田骈<br>谓齐王曰：“孟贲庶乎患术，而边境弗患。楚、魏之王辞言不说，而境内已修备<br>矣，兵士已修用矣，得之众也。”<br><hr>
