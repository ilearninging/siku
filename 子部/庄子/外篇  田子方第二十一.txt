<h4>《子部·庄子·外篇  田子方第二十一》<b class="x">作者：庄周</b></h4>
<br>田子方侍坐于魏文侯，数称谿工。<br>文侯曰：“谿工，子之师邪？”<br>子方曰：“非也，无择之里人也；称道数当，故无择称之。”<br>文侯曰：“然则子无师邪？”<br>子方曰：“有。”<br>曰：“子之师谁邪？”<br>子方曰：“东郭顺子。”<br>文候曰：“然则夫子何故未尝称之？”<br>子方曰：“其为人也真，人貌而天，虚缘而葆真，清而容物。物无道，正容<br>以悟之，使人之意也消。无择何足以称之！”<br>子方出，文侯傥然终日不言，召前立臣而语之曰：“远矣，全德之君子！始<br>吾以圣知之言仁义之行为至矣，吾闻子方之师，吾形解而不欲动，口钳而不欲言。<br>吾所学者直土梗耳，夫魏真为我累耳！”<br>温伯雪子适齐，舍于鲁。鲁人有请见之者，温伯雪子曰：“不可。吾闻中国<br>之君子，明乎礼义而陋于知人心，吾不欲见也。”<br>至于齐，反舍于鲁，是人也又请见。温伯雪子曰：“往也蕲见我，今也又蕲<br>见我，是必以有以振我也。”<br>出而见客，入而叹。明日见客，又入而叹。其仆曰：“每见之客也，必入而<br>叹，何耶？”<br>曰：“吾固告子矣：‘中国之民，明乎礼义而陋乎知人心。’昔之见我者，<br>进退一成规，一成矩，从容一若龙，一若虎。其谏我也似子，其道我也似父，是<br>以叹也。”<br>仲尼见之而不言。子路曰：“吾子欲见温伯雪子久矣，见之而不言，何邪？”<br>仲尼曰：“若夫人者，目击而道存矣，亦不可以容声矣。”<br>颜渊问于仲尼曰：“夫子步亦步，夫子趋亦趋，夫子驰亦驰；夫子奔逸绝尘，<br>而回瞠若乎后矣！”<br>夫子曰：“回，何谓邪？”<br>曰：“夫子步，亦步也；夫子言，亦言也；夫子趋，亦趋也；夫子辩，亦辩<br>也；夫子驰，亦驰也；夫子言道，回亦言道也；及奔逸绝尘而回瞠若乎后者，夫<br>子不言而信，不比而周，无器而民滔乎前，而不知所以然而已矣。”<br>仲尼曰：“恶！可不察与！夫哀莫大于心死，而人死亦次之。日出东方而入<br>于西极，万物莫不比方，有目有趾者，待是而后成功，是出则存，是入则亡。万<br>物亦然，有待也而死，有待也而生。吾一受其成形，而不化以待尽，效物而动，<br>日夜无隙，而不知其所终；薰然其成形，知命不能规乎其前，丘以是日徂。<br>吾终身与汝交一臂而失之，可不哀与！女殆著乎吾所以著也。彼已尽矣，而<br>女求之以为有，是求马于唐肆也。吾服女也甚忘，女服吾也亦甚忘。虽然，女奚<br>患焉！虽忘乎故吾，吾有不忘者存。”<br>孔子见老聃，老聃新沐，方将被发而干，{埶心}然似非人。孔子便而待之，<br>少焉见，曰：“丘也眩与，其信然与？向者先生形体掘若槁木，似遗物离人而立<br>于独也。”<br>老聃曰：“吾游心于物之初。”<br>孔子曰：“何谓邪？”<br>曰：“心困焉而不能知，口辟焉而不能言，尝为汝议乎其将。至阴肃肃，至<br>阳赫赫；肃肃出乎天，赫赫发乎地；两者交通成和而物生焉，或为之纪而莫见其<br>形。消息满虚，一晦一明，日改月化，日有所为，而莫见其功。生有所乎萌，死<br>有所乎归，始终相反乎无端而莫知乎其所穷。非是也，且孰为之宗！”<br>孔子曰：“请问游是。”<br>老聃曰：“夫得是，至美至乐也，得至美而游乎至乐，谓之至人。”<br>孔子曰：“愿闻其方。”<br>曰：“草食之兽不疾易薮，水生之虫不疾易水，行小变而不失其大常也，喜<br>怒哀乐不入于胸次。夫天下也者，万物之所一也。得其所一而同焉，则四支百体<br>将为尘垢，而死生终始将为昼夜而莫之能滑，而况得丧祸福之所介乎！弃隶者若<br>弃泥途，知身贵于隶也，贵在于我而不失于变。且万化而未始有极也，夫孰足以<br>患心！已为道者解乎此。”<br>孔子曰：“夫子德配天地，而犹假至言以修心，古之君子，孰能脱焉？”<br>老聃曰：“不然。夫水之于汋也，无为而才自然矣。至人之于德也，不修<br>而物不能离焉，若天之自高，地之自厚，日月之自明，夫何脩焉！”<br>孔子出，以告颜回曰：“丘之于道也，其犹醯鸡与！微夫子之发吾覆也，吾<br>不知天地之大全也。”<br>庄子见鲁哀公。哀公曰：“鲁多儒士，少为先生方者。”<br>庄子曰：“鲁少儒。”<br>哀公曰：“举鲁国而儒服，何谓少乎？”<br>庄子曰：“周闻之，儒者冠圜冠者，知天时；履句屦者，知地形；缓佩玦者，<br>事至而断。君子有其道者，未必为其服也；为其服者，未必知其道也。公固以为<br>不然，何不号于中国曰：‘无此道而服此服者，其罪死！’”<br>于是哀公号之五日，而鲁国无敢儒服者，独有一丈夫儒服而立乎公门。公即<br>召而问以国事，千转万变而不穷。<br>庄子曰：“以鲁国而儒者一人耳，可谓多乎？”<br>百里奚爵禄不入于心，故饭牛而牛肥，使秦穆公忘其贱，与之政也。有虞氏<br>死生不入于心，故足以动人。<br>宋元君将画图，众史皆至，受揖而立；舐笔和墨，在外者半。有一史后至者，<br>儃々然不趋，受揖不立，因之舍。公使人视之，则解衣般礴臝。君曰：“可矣，<br>是真画者也。”<br>文王观于臧，见一丈夫钓，而其钓莫钓；非持其钓有钓者也，常钓也。<br>文王欲举而授之政，而恐大臣父兄之弗安也；欲终而释之，而不忍百姓之无<br>天也。于是旦而属之大夫曰：“昔者寡人梦见良人，黑色而<冉页>，乘驳马而偏<br>朱蹄，号曰：‘寓而政于臧丈人，庶几乎民有瘳乎！’”<br>诸大夫蹴然曰：“先君王也。”<br>文王曰：“然则卜之。”<br>诸大夫曰：“先君之命，王其无它，又何卜焉！”<br>遂迎臧丈人而授之政。典法无更，偏令无出。三年，文王观于国，则列士坏<br>植散群，长官者不成德，斔斛不敢入于四竟。列士坏植散群，则尚同也；长<br>官者不成德，则同务也；斔斛不敢入于四竟，则诸侯无二心也。<br>文王于是焉以为大师，北面而问曰：“政可以及天下乎？”臧丈人昧然而不<br>应，泛然而辞，朝令而夜遁，终身无闻。<br>颜渊问于仲尼曰：“文王其犹未邪？又何以梦为乎？”<br>仲尼曰：“默，汝无言！夫文王尽之也，而又何论刺焉！彼直以循斯须也。”<br>列御寇为伯昏无人射，引之盈贯，措杯水其肘上，发之，适矢复沓，方矢复<br>寓。当是时也，犹象人也。<br>伯昏无人曰：“是射之射，非不射之射也。尝与汝登高山，履危石，临百仞<br>之渊，若能射乎？”<br>于是无人遂登高山，履危石，临百仞之渊，背逡巡，足二分垂在外，揖御寇<br>而进之。御寇伏地，汗流至踵。<br>伯昏无人曰：“夫至人者，上窥青天，下潜黄泉，挥斥八极，神气不变。今<br>汝怵然有恂目之志，尔于中也殆矣夫！”<br>肩吾问于孙叔敖曰：“子三为令尹而不荣华，三去之而无忧色。吾始也疑子，<br>今视子之鼻间栩栩然，子之用心独奈何？”<br>孙叔敖曰：“吾何以过人哉！吾以其来不可却也，其去不可止也，吾以为得<br>失之非我也，而无忧色而已矣。我何以过人哉！且不知其在彼乎，其在我乎？其<br>在彼邪？亡乎我；在我邪？亡乎彼。方将踌躇，方将四顾，何暇至乎人贵人贱哉！”<br>仲尼闻之曰：“古之真人，知者不得说，美人不得滥，盗人不得劫，伏戏、<br>黄帝不得友。死生亦大矣，而无变乎己，况爵禄乎！若然者，其神经乎大山而无<br>介，入乎渊泉而不濡，处卑细而不惫，充满天地，既以与人，己愈有。”<br>楚王与凡君坐，少焉，楚王左右曰凡亡者三。凡君曰：“凡之亡也，不足以<br>丧吾存。夫‘凡之亡不足以丧吾存’，则楚之存不足以存存。由是观之，则凡未<br>始亡而楚未始存也。”<br><hr>
