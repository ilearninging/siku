<h4>《子部·庄子·外篇  马蹄第九》<b class="x">作者：庄周</b></h4>
<br>马，蹄可以践霜雪，毛可以御风寒，龁草饮水，翘足而陆，此马之真性也。<br>虽有义台路寝，无所用之。及至伯乐，曰：“我善治马。”烧之，剔之，刻之，<br>雒之，连之以羁絷，编之以阜栈，马之死者十二三矣；饥之，渴之，驰之，骤之，<br>整之，齐之，前有橛饰之患，而后有鞭筴之威，而马之死者已过半矣。陶者曰：<br>“我善治埴，圆者中规，方者中矩。”匠人曰：“我善治木，曲者中钅句，直者<br>应绳。”夫埴木之性，岂欲中规矩钅句绳哉？然且世世称之曰“伯乐善治马而陶<br>匠善治埴木”，此亦治天下者之过也。<br>吾意善治天下者不然。彼民有常性，织而衣，耕而食，是谓同德；一而不党，<br>命曰天放。故至德之世，其行填填，其视颠颠。当是时也，山无蹊隧，泽无舟梁；<br>万物群生，连属其乡；禽兽成群，草木遂长。是故禽兽可系羁而游，鸟鹊之巢可<br>攀援而窥。<br>夫至德之世，同与禽兽居，族与万物并，恶乎知君子小人哉！同乎无知，其<br>德不离；同乎无欲，是谓素朴；素朴而民性得矣。及至圣人，蹩躠为仁，<br>踶跂为义，而天下始疑矣；澶漫为乐，摘僻为礼，而天下始分矣。故纯朴不残，<br>孰为犠尊！白玉不毁，孰为珪璋！道德不废，安取仁义！性情不离，安用礼乐！<br>五色不乱，孰为文采！五声不乱，孰应六律！夫残朴以为器，工匠之罪也；毁道<br>德以行仁义，圣人之过也。<br>夫马，陆居则食草饮水，喜则交颈相靡，怒则分背相踶。马知已此矣。夫<br>加之以衡扼，齐之以月题，而马知介倪闉扼鸷曼诡衔窃辔。故马之知而态至盗者，<br>伯乐之罪也。<br>夫赫胥氏之时，民居不知所为，行不知所之，含哺而熙，鼓腹而游，民能以<br>此矣。及至圣人，屈折礼乐以匡正天下之形，县跂仁义以慰天下之心，而民乃始<br>踶跂好知，争归于利，不可止也。此亦圣人之过也。<br><hr>
