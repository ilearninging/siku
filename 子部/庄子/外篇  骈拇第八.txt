<h4>《子部·庄子·外篇  骈拇第八》<b class="x">作者：庄周</b></h4>
<br>骈拇枝指，出乎性哉！而侈于德。附赘县疣，出乎形哉！而侈于性。多方乎<br>仁义而用之者，列于五藏哉！而非道德之正也。是故骈于足者，连无用之肉也；<br>枝于手者，树无用之指也；多方骈枝于五藏之情者，淫僻于仁义之行，而多方于<br>聪明之用也。<br>是故骈于明者，乱五色，淫文章，青黄黼黻之煌煌非乎？而离朱是已。多于<br>聪者，乱五声，淫六律，金石丝竹黄钟大吕之声非乎？而师旷是已。枝于仁者，<br>擢德塞性以收名声，使天下簧鼓以奉不及之法非乎？而曾、史是已。骈于辩者，<br>累瓦结绳窜句，游心于坚白同异之间，而敝跬誉无用之言非乎？而杨、墨是已。<br>故此皆多骈旁枝之道，非天下之至正也。<br>彼正正者，不失其性命之情。故合者不为骈，而枝者不为跂；长者不为有馀，<br>短者不为不足。是故凫胫虽短，续之则忧；鹤胫虽长，断之则悲。故性长非所断，<br>性短非所续，无所去忧也。意仁义其非人之情乎！彼仁人何其多忧也？<br>且夫骈于拇者，决之则泣；枝于手者，龁之则啼。二者，或有馀于数，或不<br>足于数，其于忧一也。今世之仁人，蒿目而忧世之患；不仁之人，决性命之情而<br>饕贵富。故意仁义其非人情乎！自三代以下者，天下何其嚣嚣也？<br>且夫待钅句绳规矩而正者，是削其性者也；待绳约胶漆而固者，是侵其德者<br>也；屈折礼乐，呴俞仁义，以慰天下之心者，此失其常然也。天下有常然。常然<br>者，曲者不以钅句，直者不以绳，圆者不以规，方者不以矩，附离不以胶漆，约<br>束不以纆索。故天下诱然皆生而不知其所以生，同焉皆得而不知其所以得。故<br>古今不二，不可亏也。则仁义又奚连连如胶漆纆索而游乎道德之间为哉，使天<br>下惑也！<br>夫小惑易方，大惑易性。何以知其然邪？自虞氏招仁义以挠天下也，天下莫<br>不奔命于仁义，是非以仁义易其性与？故尝试论之，自三代以下者，天下莫不以<br>物易其性矣。小人则以身殉利，士则以身殉名，大夫则以身殉家，圣人则以身殉<br>天下。故此数子者，事业不同，名声异号，其于伤性以身为殉，一也。臧与谷，<br>二人相与牧羊而俱亡其羊。问臧奚事，则挟筴读书；问谷奚事，则博塞以游。二<br>人者，事业不同，其于亡羊均也。伯夷死名于首阳之下，盗跖死利于东陵之上，<br>二人者，所死不同，其于残生伤性均也，奚必伯夷之是而盗跖之非乎！天下尽殉<br>也。彼其所殉仁义也，则俗谓之君子；其所殉货财也，则俗谓之小人。其殉一也，<br>则有君子焉，有小人焉；若其残生损性，则盗跖亦伯夷已，又恶取君子小人于其<br>间哉！<br>且夫属其性于仁义者，虽通如曾、史，非吾所谓臧也；属其性于五味，虽通<br>如俞儿，非吾所谓臧也；属其性乎五声，虽通如师旷，非吾所谓聪也；属其性乎<br>五色，虽通如离朱，非吾所谓明也。吾所谓臧者，非仁义之谓也，臧于其德而已<br>矣；吾所谓臧者，非所谓仁义之谓也，任其性命之情而已矣；吾所谓聪者，非谓<br>其闻彼也，自闻而已矣；吾所谓明者，非谓其见彼也，自见而已矣。夫不自见而<br>见彼，不自得而得彼者，是得人之得而不自得其得者也，适人之适而不自适其适<br>者也。夫适人之适而不自适其适，虽盗跖与伯夷，是同为淫僻也。余愧乎道德，<br>是以上不敢为仁义之操，而下不敢为淫僻之行也。<br><hr>
