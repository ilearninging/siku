<h4>《子部·庄子·外篇  天地第十二》<b class="x">作者：庄周</b></h4>
<br>天地虽大，其化均也，万物虽多，其治一也；人卒虽众，其主君也。君原于<br>德而成于天，故曰，玄古之君天下，无为也，天德而已矣。以道观言而天下之君<br>正，以道观分而君臣之义明，以道观能而天下之官治，以道泛观而万物之应备。<br>故通于天地者，德也；行于万物者，道也；上治人者，事也；能有所艺者，技也。<br>技兼于事，事兼于义，义兼于德，德兼于道，道兼于天。故曰：“古之畜天下者，<br>无欲而天下足，无为而万物化，渊静而百姓定。《记》曰：“通于一而万事毕，<br>无心得而鬼神服。”<br>夫子曰：“夫道，覆载万物者也，洋洋乎大哉！君子不可以不刳心焉。无为<br>为之之谓天，无为言之之谓德，爱人利物之谓仁，不同同之之谓大，行不崖异之<br>谓宽，有万不同之谓富。故执德之谓纪，德成之谓立，循于道之谓备，不以物挫<br>志之谓完。君子明于此十者，则韬乎其事心之大也，沛乎其为万物逝也。若然者，<br>藏金于山，藏珠于渊，不利货财，不近贵富；不乐寿，不哀夭；不荣通，不丑穷，<br>不拘一世之利以为己私分，不以王天下为已处显。显则明。万物一府，死生同状。”<br>夫子曰：“夫道，渊乎其居也，渊乎其清也。金石不得，无以鸣。故金石有<br>声，不考不鸣。万物孰能定之！夫王德之人，素逝世耻通于事，立于本原而知通<br>于神。故其德广，其心之出，有物采之。故形非道不生，生非德不明。存形穷生，<br>立德明道，非王德者邪！荡荡乎！忽然出，勃然动，而万物从之乎！此谓王德之<br>人。视乎冥冥，听乎无声。冥冥之中，独见晓焉；无声之中，独闻和焉。故深之<br>又深而能物焉，神之又神而能精焉；故其与万物接也，至无而供其求，时骋而要<br>其宿。大小，长短，修远。”<br>黄帝游乎赤水之北，登乎昆仑之丘而南望，还归，遗其玄珠。使知索之而不<br>得，使离朱索之而不得，使吃诟索之而不得也。乃使象罔，象罔得之。黄帝曰：<br>“异哉！象罔乃可以得之乎？”<br>尧之师曰许由，许由之师曰齧缺，齧缺之师曰王倪，王倪之师曰被衣。<br>尧问于许由曰：“齧缺可以配天乎？吾藉王倪以要之。”<br>许由曰：“殆哉圾乎天下！齧缺之为人也，聪明睿知，给数以敏，其性过人，<br>而又乃以人受天。彼审乎禁过。而不知过之所由生。与之配天乎？彼且乘人而无<br>天，方且本身而异形，方且尊知而火驰，方且为绪使，方且为物絯，方且四顾<br>而物应，方且应众宜，方且与物化而未始有恒。夫何足以配天乎？虽然，有族，<br>有祖，可以为众父，而不可以为众父父。治，乱之率也，北面之祸也，南面之贼<br>也。”<br>尧观乎华。华封人曰：“嘻，圣人！请祝圣人。”<br>“使圣人寿。”尧曰：“辞。”“使圣人富。”尧曰：“辞。”“使圣人多<br>男子。”尧曰：“辞。”<br>封人曰：“寿、富、多男子，人之所欲也。女独不欲，何邪？”<br>尧曰：“多男子则多惧，富则多事，寿则多辱。是三者，非所以养德也，故<br>辞。”<br>封人曰：“始也我以女为圣人邪，今然君子也。天生万民，必授之职。多男<br>子而授之职，则何惧之有！富而使人分之，则何事之有！夫圣人，鹑居而鷇食，<br>鸟行而无彰；天下有道，则与物皆昌；天下无道，则修德就闲；千岁厌世，去而<br>上迁；乘彼白云，至于帝乡；三患莫至，身常无殃；则何辱之有！”<br>封人去之，尧随之，曰：“请问。”<br>封人曰：“退已！”<br>尧治天下，伯成子高立为诸侯。尧授舜，舜授禹，伯成子高辞为诸侯而耕。<br>禹往见之，则耕在野。禹趋就下风，立而问焉，曰：“昔尧治天下，吾子立为诸<br>侯。尧授舜，舜授予，而吾子辞为诸侯而耕，敢问，其故何也？”<br>子高曰：“昔尧治天下，不赏而民劝，不罚而民畏。今子赏罚而民且不仁，<br>德自此衰，刑自此立，后世之乱自此始矣。夫子阖行邪？无落吾事！”俋々乎<br>耕而不顾。<br>泰初有无，无有无名；一之所起，有一而未形。物得以生，谓之德；未形者<br>有分，且然无间，谓之命；留动而生物，物成生理，谓之形；形体保神，各有仪<br>则，谓之性。性脩反德，德至同于初。同乃虚，虚乃大。合喙鸣；喙鸣合。与天<br>地为合。其合缗缗，若愚若昏，是谓玄德，同于大顺。<br>夫子问于老聃曰：“有人治道若相放，可不可，然不然。辩者有言曰，‘离<br>坚白若县寓。’若是则可谓圣人乎？”<br>老聃曰：“是胥易技系劳形怵心者也。执留之狗成思，猿狙之便自山林来。<br>丘，予告若，而所不能闻与而所不能言。凡有首有趾无心无耳者众，有形者与无<br>形无状而皆存者尽无。其动，止也；其死，生也；其废，起也。此又非其所以也。<br>有治在人，忘乎物，忘乎天，其名为忘己。忘己之人，是之谓入于天。”<br>将闾葂见季彻曰：“鲁君谓葂也曰：‘请受教。’辞不获命，既已<br>告矣，未知中否，请尝荐之。吾谓鲁君曰：‘必服恭俭，拔出公忠之属而无阿私，<br>民孰敢不辑！’”<br>季彻局局然笑曰：“若夫子之言，于帝王之德，犹螳螂之怒臂以当车轶，则<br>必不胜任矣。且若是，则其自为处危，其观台多，物将往，投迹者众。”<br>将闾葂{虎见}々然惊曰：“葂也汒若于夫子之所言矣。虽然，愿<br>先生之言其风也。”<br>季彻曰：“大圣之治天下也，摇荡民心，使之成教易俗，举灭其贼心而皆进<br>其独志，若性之自为，而民不知其所由然。若然者，岂兄尧、舜之教民，溟涬<br>然弟之哉？欲同乎德而心居矣。”<br>子贡南游于楚，反于晋，过汉阴，见一丈人方将为圃畦，凿隧而入井，抱瓮<br>而出灌，搰々然用力甚多而见功寡。子贡曰：“有械于此，一日浸百畦，用力<br>甚寡而见功多，夫子不欲乎？”<br>为圃者卬而视之曰：“奈何？”曰：“凿木为机，后重前轻，挈水若抽，数<br>如泆汤，其名为槔。”为圃者忿然作色而笑曰：“吾闻之吾师，有机械者必有机<br>事，有机事者必有机心。机心存于胸中，则纯白不备；纯白不备，则神生不定；<br>神生不定者，道之所不载也。吾非不知，羞而不为也。”<br>子贡瞒然惭，俯而不对。<br>有间，为圃者曰：“子奚为者邪？”<br>曰：“孔丘之徒也。”<br>为圃者曰：“子非夫博学以拟圣，於于以盖众，独弦哀歌以卖名声于天下者<br>乎？汝方将忘汝神气，堕汝形骸，而庶几乎！而身之不能治，而何暇治天下乎！<br>子往矣，无乏吾事！”<br>子贡卑陬失色，顼顼然不自得，行三十里而后愈。<br>其弟子曰：“向之人何为者邪？夫子何故见之变容失色，终日不自反邪？”<br>曰：“始吾以为天下一人耳，不知复有夫人也。吾闻之夫子，事求可，功求<br>成。用力少，见功多者，圣人之道。今徒不然。执道者德全，德全者形全，形全<br>者神全。神全者，圣人之道也。托生与民并行而不知其所之，汒乎淳备哉！功<br>利机巧必忘夫人之心。若夫人者，非其志不之，非其心不为。虽以天下誉之，得<br>其所谓，謷然不顾；以天下非之，失其所谓，傥然不受。天下之非誉，无益损焉，<br>是谓全德之人哉！我之谓风波之民。”<br>反于鲁，以告孔子。孔子曰：“彼假脩浑沌氏之术者也；识其一，不知其二；<br>治其内，而不治其外。夫明白入素，无为复朴，体性抱神，以游世俗之间者，汝<br>将固惊邪？且浑沌氏之术，予与汝何足以识之哉！”<br>谆芒将东之大壑，适遇苑风于东海之滨。苑风曰：“子将奚之？”<br>曰：“将之在壑。”<br>曰：“奚为焉？”曰：“夫大壑之为物也，注焉而不满，酌焉而不竭；吾将<br>游焉。”<br>苑风曰：“夫子无意于横目之民乎？愿闻圣治。”<br>谆芒曰：“圣治乎？官施而不失其宜，拔举而不失其能，毕见其情事而行其<br>所为，行言自为而天下化，手挠顾指，四方之民莫不俱至，此之谓圣治。”<br>“愿闻德人。”<br>曰：“德人者，居无思，行无虑，不藏是非美恶。四海之内共利之之谓悦，<br>共给之之为安；怊乎若婴儿之失其母也，傥乎若行而失其道也。财物有馀而不知<br>其所自来，饮食取足而不知其所从，此谓德人之容。”<br>“愿闻神人。”<br>曰：“上神乘光，与形灭亡，此谓照旷。致命尽情，天地乐而万物销亡，万<br>物复情，此之谓混冥。”<br>门无鬼与赤张满稽观于武王之师。赤张满稽曰：“不及有虞氏乎！故离此患<br>也。”<br>门无鬼曰：“天下均治而有虞氏之邪？其乱而后治之与？”<br>赤张满稽曰：“天下均治之为愿，而何计以有虞氏为！有虞氏之药疡也，秃<br>而施髢，病而求医。孝子操药以脩慈父，其色燋然，圣人羞之。至德之世，不尚<br>贤，不使能；上如标枝，民如野鹿；端正而不知以为义，相爱而不知以为仁，实<br>而不知以为忠，当而不知以为信，蠢动而相使，不以为赐。是故行而无迹，事而<br>无传。”<br>孝子不谀其亲，忠臣不谄其君，臣子之盛也。亲之所言而然，所行而善，则<br>世俗谓之不肖子；君之所言而然，所行而善，则世俗则谓之不肖臣。而未知此其<br>必然邪？世俗之所谓然而然之，所谓善而善之，则不谓之道谀之人也。然则俗故<br>严于亲而尊于君邪？谓己道人，则勃然作色；谓已谀人，则怫然作色。而终身道<br>人也，终身谀人也，合譬饰辞聚众也，是终始本末不相坐。垂衣裳，设采色，动<br>容貌，以媚一世，而不自谓道谀，与夫人之与徒，通是非，而不自谓众人，愚之<br>至也。知其愚者，非大愚也；知其惑者，非大惑也。大惑者，终身不解；大愚者，<br>终身不灵。三人行而一人惑，所适者犹可致也，惑者少也；二人惑则劳而不至，<br>惑者胜也。而今也以天下惑，予虽有祈向，不可得也。不亦悲乎！<br>大声不入于里耳；折杨皇荂，则嗑然而笑。是故高言不止于众人之心；至言<br>不出，俗言胜也。以二缶钟惑，而所适不得矣。而今也以天下惑，予虽有祈向，<br>其庸可得邪！知其不可得也而强之，又一惑也，故莫若释之而不推。不推，谁其<br>比忧！厉之人夜半生其子，遽取火而视之，汲汲然唯恐其似己也。<br>百年之木，破为犠尊，青黄而文之，其断在沟中。比犠尊于沟中之断，则美<br>恶有间矣，其于失性一也。跖与曾、史，行义有间矣，然其失性均也。且夫失性<br>有五：一曰五色乱目，使目不明：二曰五声乱耳，使耳不聪；三曰五臭薰鼻，困<br>惾中颡；四曰五味浊口，使口厉爽；五曰趣舍滑心，使性飞扬。此五者，皆生<br>之害也。而杨、墨乃始离跂自以为得，非吾所谓得也。夫得者困，可以为得乎？<br>则鸠鸮之在于笼也，亦可以为得矣。且夫趣舍声色以柴其内，皮弁鹬冠搢笏绅修<br>以约其外，内支盈于柴栅，外重纆缴，睆睆然在纆缴之中而自以为得，则是<br>罪人交臂历指而虎豹在于囊槛，亦可以为得矣。<br><hr>
