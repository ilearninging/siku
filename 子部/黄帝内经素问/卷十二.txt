<h4>《子部·黄帝内经素问·卷十二》<b class="x">作者：黄帝</b></h4>
<br>○风论篇第四十二<br>黄帝问曰：风之伤人也，或为寒热，或为热中，或为寒中，或为疠风，或为<br>偏枯，或为风也，其病各异，其名不同，或内至五藏六府，不知其解，愿闻其说。<br>岐伯对曰：风气藏于皮肤之间，内不得通，外不得泄。风者善行而数变，腠理开<br>则洒然寒，闭则热而闷，其寒也则衰食饮，其热也则消肌肉，故使人怢栗而不<br>能食，名曰寒热。<br>风气与阳明入胃，循脉而上至目内眦，其人肥则风气不得外泄，则为热中而<br>目黄；人瘦则外泄而寒，则为寒中而泣出。风气与太阳俱入，行诸脉俞，散于分<br>肉之间，与卫气相干，其道不利，故使肌肉愤<月真>而有疡，卫气有所凝而不行，<br>故其肉有不仁也。疠者，有荣气热胕，其气不清，故使其鼻柱坏而色败，皮肤<br>疡溃，风寒客于脉而不去，名曰疠风，或名曰寒热。<br>以春甲乙伤于风者为肝风，以夏丙丁伤于风者为心风，以季夏戊己伤于邪者<br>为脾风，以秋庚辛中于邪者为肺风，以冬壬癸中于邪者为肾风。<br>风中五藏六府之俞，亦为藏府之风，各入其门户所中，则为偏风。<br>风气循风府而上，则为脑风。风入系头，则为目风、眼寒。饮酒中风，则为<br>漏风。入房汗出中风，则为内风。新沐中风，则为首风。久风入中，则为肠风飧<br>泄。外在腠理，则为泄风。故风者百病之长也，至其变化乃为他病也，无常方，<br>然致有风气也。<br>帝曰：五藏风之形状不同者何？愿闻其诊及其病能。岐伯曰：肺风之状，多<br>汗恶风，色皏然白，时咳短气，昼日则差，暮则甚，诊在眉上，其色白。心风<br>之状，多汗恶风，焦绝善怒吓，赤色，病甚则言不可快，诊在口，其色赤。肝风<br>之状，多汗恶风，善悲，色微苍，嗌干善怒，时憎女子，诊在目下，其色青。脾<br>风之状，多汗恶风，身体怠墯，四支不欲动，色薄微黄，不嗜食，诊在鼻上，其<br>色黄。肾风之状，多汗恶风，面痝然浮肿，脊痛不能正立，其色炲，隐曲<br>不利，诊在肌上，其色黑。<br>胃风之状，颈多汗恶风，食饮不下，鬲塞不通，腹善满，失衣则<月真>胀，食<br>寒则泄，诊形瘦而腹大。首风之状，头面多汗恶风，当先风一日则病甚，头痛不<br>可以出内，至其风日则病少愈。漏风之状，或多汗，常不可单衣，食则汗出，甚<br>则身汗，喘息恶风，衣常濡，口干善渴，不能劳事。泄风之状，多汗，汗出泄衣<br>上，口中干，上渍其风不能劳事，身体尽痛则寒。帝曰：善。<br>○痹论篇第四十三<br>黄帝问曰：痹之安生？岐伯对曰：风寒湿三气杂至，合而为痹也。其风气胜<br>者为行痹，寒气胜者为痛痹，湿气胜者多著痹也。<br>帝曰：其有五者何也？岐伯曰：以冬遇此者为骨痹，以春遇此者为筋痹，以<br>夏遇此者为脉痹，以至阴遇此者为肌痹，以秋遇此者为皮痹。<br>帝曰：内舍五藏六府，何气使然？岐伯曰：五藏皆有合，病久而不去者，内<br>舍于其合也。故骨痹不已，复感于邪，内舍于肾。筋痹不已，复感于邪，内舍于<br>肝，脉痹不已，复感于邪，内舍于心。肌痹不已，复感于邪，内舍于脾。皮痹不<br>已，复感于邪，内舍于肺。所谓痹者，各以其时重感于风寒湿之气也。<br>凡痹之客五藏者，肺痹者，烦满喘而呕。心痹者，脉不通，烦则心下鼓，暴<br>上气而喘，嗌干善噫，厥气上则恐。肝痹者，夜卧则惊，多饮数小便，上为引如<br>怀。肾痹者，善胀，尻以代踵，脊以代头。脾痹者，四支解墯，发咳呕汁，上为<br>大塞。肠痹者，数饮而出不得，中气喘争，时发飧泄。胞痹者，少腹膀胱按之内<br>痛，若沃以汤，涩于小便，上为清涕。<br>阴气者，静则神藏，躁则消亡，饮食自倍，肠胃乃伤。<br>淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏<br>竭，痹聚在肝；淫气肌绝，痹聚在脾。诸痹不已，亦益内也。其风气胜者，其人<br>易已也。<br>帝曰：痹，其时有死者，或疼久者，或易已者，其故何也？岐伯曰：其入藏<br>者死，其留连筋骨间者疼久，其留皮肤间者易已。帝曰：其客于六府者何也？岐<br>伯曰：此亦其食饮居处，为其病本也。六府亦各有俞，风寒湿气中其俞，而食饮<br>应之，循俞而入，各舍其府也。<br>帝曰：以针治之奈何？岐伯曰：五藏有俞，六府有合，循脉之分，各有所发，<br>各随其过，则病瘳也。<br>帝曰：荣卫之气亦令人痹乎？岐伯曰：荣者，水谷之精气也，和调于五藏，<br>洒陈于六府，乃能入于脉也，故循脉上下，贯五藏，络六府也。卫者，水谷之悍<br>气也，其气剽疾滑利，不能入于脉也。故循皮肤之中，分肉之间，熏于肓膜，散<br>于胸腹，逆其气则病，从其气则愈，不与风寒湿气合，故不为痹。<br>帝曰：善。痹或痛，或不痛，或不仁，或寒，或热，或燥，或湿，其故何也？<br>岐伯曰：痛者，寒气多也，有寒故痛也。其不痛不仁者，病久入深，荣卫之行涩，<br>经络时疏，故不通，皮肤不营，故为不仁。其寒者，阳气少，阴气多，与病相益，<br>故寒也。其热者，阳气多，阴气少，病气胜，阳遭阴，故为痹热。其多汗而濡者，<br>此其逢湿甚也，阳气少，阴气盛，两气相感，故汗出而濡也。<br>帝曰：夫痹之为病，不痛何也？岐伯曰：痹在于骨则重，在于脉则血凝而不<br>流，在于筋则屈不伸，在于肉则不仁，在于皮则寒，故具此五者，则不痛也。凡<br>痹之类，逢寒则虫，逢热则纵。帝曰：善。<br>○痿论篇第四十四<br>黄帝问曰：五藏使人痿何也？岐伯对曰：肺主身之皮毛，心主身之血脉，肝<br>主身之筋膜，脾主身之肌肉，肾主身之骨髓，故肺热叶焦，则皮毛虚弱急薄，著<br>则生痿躄也。心气热，则下脉厥而上，上则下脉虚，虚则生脉痿，枢折挈，胫纵<br>而不任地也。肝气热，则胆泄口苦筋膜干，筋膜干则筋急而挛，发为筋痿。脾气<br>热，则胃干而渴，肌肉不仁，发为肉痿。肾气热，则腰脊不举，骨枯而髓减，发<br>为骨痿。<br>帝曰：何以得之？岐伯曰：肺者，藏之长也，为心之盖也，有所失亡，所求<br>不得，则发肺鸣，鸣则肺热叶焦。故曰：五藏因肺热叶焦，发为痿躄。此之谓也。<br>悲哀太甚，则胞络绝，胞络绝则阳气内动，发则心下崩，数溲血也。故《本病》<br>曰：大经空虚，发为肌痹，传为脉痿。思相无穷，所愿不得，意淫于外，入房太<br>甚，宗筋弛纵，发为筋痿，及为白淫。故《下经》曰：筋痿者，生于肝，使内也。<br>有渐于湿，以水为事，若有所留，居处相湿，肌肉濡渍，痹而不仁，发为肉痿。<br>故《下经》曰：肉痿者，得之湿地也。有所远行劳倦，逢大热而渴，渴则阳气内<br>伐，内伐则热舍于肾，肾者水藏也，今水不胜火，则骨枯而髓虚，故足不任身，<br>发为骨痿。故《下经》曰：骨痿者，生于大热也。<br>帝曰：何以别之？岐伯曰：肺热者色白而毛败，心热者色赤而络脉溢，肝热<br>者色苍而爪枯，脾热者色黄而肉蠕动，肾热者色黑而齿槁。<br>帝曰：如夫子言可矣，论言治痿者独取阳明何也？岐伯曰：阳明者，五藏六<br>府之海，主润宗筋，宗筋主束骨而利机关也。冲脉者，经脉之海也，主渗灌溪谷，<br>与阳明合于宗筋，阴阳总宗筋之会，会于气街，而阳明为之长，皆属于带脉，而<br>络于督脉。故阳明虚则宗筋纵，带脉不引，故足痿不用也。<br>帝曰：治之奈何？岐伯曰：各补其荥而通其俞，调其虚实，和其逆顺，筋脉<br>骨肉，各以其时受月，则病已矣。帝曰：善。<br>○厥论篇第四十五<br>黄帝问曰：厥之寒热者何也？岐伯对曰：阳气衰于下，则为寒厥；阴气衰于<br>下，则为热厥。<br>帝曰：热厥之为热也，必起于足下者何也？岐伯曰：阳气起于足五指之表，<br>阴脉者集于足下而聚于足心，故阳气胜则足下热也。<br>帝曰：寒厥之为寒也，必从五指而上于膝者何也？岐伯曰：阴气起于五指之<br>里，集于膝下而聚于膝上，故阴气胜则从五指至膝上寒，其寒也，不从外，皆从<br>内也。<br>帝曰：寒厥何失而然也？岐伯曰：前阴者，宗筋之所聚，太阴阳明之所合也。<br>春夏则阳气多而阴气少，秋冬则阴气盛而阳气衰。此人者质壮，以秋冬夺于所用，<br>下气上争，不能复，精气溢下，邪气因从之而上也，气因于中，阳气衰，不能渗<br>营其经络，阳气日损，阴气独在，故手足为之寒也。<br>帝曰：热厥何如而然也？岐伯曰：酒入于胃，则络脉满而经脉虚，脾主为胃<br>行其津液者也，阴气虚则阳气入，阳气入则胃不和，胃不和则精气竭，精气竭则<br>不营其四支也。此人必数醉若饱以入房，气聚于脾中不得散，酒气与谷气相薄，<br>热盛于中，故热遍于身，内热而溺赤也。夫酒气盛而剽悍，肾气有衰，阳气独胜，<br>故手足为之热也。<br>帝曰：厥或令人腹满，或令人暴不知人，或至半日远至一日乃知人者何也？<br>岐伯曰：阴气盛于上则为下虚，下虚则腹胀满，阳气盛于上则下气重上而邪气逆，<br>逆则阳气乱，阳气乱则不知人也。<br>帝曰：善。愿闻六经脉之厥状病能也。岐伯曰：巨阳之厥，则肿首头重，足<br>不能行，发为眴仆。阳明之厥，则癫疾欲走呼，腹满不得卧，面赤而热，妄见<br>而妄言。少阳之厥，则暴聋颊肿而热，胁痛，<骨行>不可以运。太阴之厥，则腹<br>满<月真>胀，后不利，不欲食，食则呕，不得卧。少阴之厥，则口干溺赤，腹满心<br>痛。厥阴之厥，则少腹肿痛，腹胀泾溲不利，好卧屈膝，阴缩肿，<骨行>内热。<br>盛则泻之，虚则补之，不盛不虚，以经取之。<br>太阴厥逆，<骨行>急挛，心痛引腹，治主病者。少阴厥逆，虚满呕变，下泄<br>清，治主病者。厥阴厥逆，挛腰痛，虚满前闭谵言，治主病者。三阴俱逆，不得<br>前后，使人手足寒，三日死。太阳厥逆，僵仆呕血善衄，治主病者。少阳厥逆，<br>机关不利，机关不利者，腰不可以行，项不可以顾。发肠痈不可治，惊者死。阳<br>明厥逆，喘咳身热，善惊衄呕血。<br>手太阴厥逆，虚满而咳，善呕沫，治主病者。手心主少阴厥逆，心痛引喉，<br>身热，死不可治。手太阳厥逆，耳聋泣出，项不可以顾，腰不可以俯仰，治主病<br>者。手阳明少阳厥逆，发喉痹，嗌肿，痉，治主病者。<br><hr>
