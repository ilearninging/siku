<h4>《子部·黄帝内经素问·卷一》<b class="x">作者：黄帝</b></h4>
<br>○上古天真论篇第一<br>昔在黄帝，生而神灵，弱而能言，幼而徇齐，长而敦敏，成而登天。乃问于<br>天师曰：余闻上古之人，春秋皆度百岁，而动作不衰；今时之人，年半百而动作<br>皆衰者，时世异耶？将人失之耶？岐伯对曰：上古之人，其知道者，法于阴阳，<br>和于术数，食饮有节，起居有常，不妄作劳，故能形与神俱，而尽终其天年，度<br>百岁乃去。今时之人不然也，以酒为浆，以妄为常，醉以入房，以欲竭其精，以<br>耗散其真，不知持满，不时御神，务快其心，逆于生乐，起居无节，故半百而衰<br>也。<br>夫上古圣人之教下也，皆谓之虚邪贼风，避之有时，恬惔虚无，真气从之，<br>精神内守，病安从来。是以志闲而少欲，心安而不惧，形劳而不倦，气从以顺，<br>各从其欲，皆得所愿。故美其食，任其服，乐其俗，高下不相慕，其民故曰朴。<br>是以嗜欲不能劳其目，淫邪不能惑其心，愚智贤不肖，不惧于物，故合于道，所<br>以能年皆度百岁而动作不衰者，以其德全不危也。<br>帝曰：人年老而无子者，材力尽邪？将天数然也？岐伯曰：女子七岁，肾气<br>盛，齿更发长。二七而天癸至，任脉通，太冲脉盛，月事以时下，故有子。三七，<br>肾气平均，故真牙生而长极。四七，筋骨坚，发长极，身体盛壮。五七，阳明脉<br>衰，面始焦，发始堕。六七，三阳脉衰于上，面皆焦，发始白。七七，任脉虚，<br>太冲脉衰少，天癸竭，地道不通，故形坏而无子也。丈夫八岁，肾气实，发长齿<br>更。二八，肾气盛，天癸至，精气溢泻，阴阳和，故能有子。三八，肾气平均，<br>筋骨劲强，故真牙生而长极。四八，筋骨隆盛，肌肉满壮。五八，肾气衰，发堕<br>齿槁。六八，阳气衰竭于上，面焦，发鬓颁白。七八，肝气衰，筋不能动。八八，<br>天癸竭，精少，肾藏衰，形体皆极，则齿发去。肾者主水，受五藏六府之精而藏<br>之，故五藏盛，乃能泻。今五藏皆衰，筋骨解堕，天癸尽矣。故发鬓白，身体重，<br>行步不正，而无子耳。帝曰：有其年已老而有子者何也？岐伯曰：此其天寿过度，<br>气脉常通，而肾气有余也。此虽有子，男不过尽八八，女不过尽七七，而天地之<br>精气皆竭矣。帝曰：夫道者年皆百数，能有子乎？岐伯曰：夫道者能却老而全形，<br>身年虽寿，能生子也。<br>黄帝曰：余闻上古有真人者，提挈天地，把握阴阳，呼吸精气，独立守神，<br>肌肉若一，故能寿敝天地，无有终时，此其道生。中古之时，有至人者，淳德全<br>道，和于阴阳，调于四时，去世离俗，积精全神，游行天地之间，视听八达之外，<br>此盖益其寿命而强者也，亦归于真人。其次有圣人者，处天地之和，从八风之理，<br>适嗜欲于世俗之间，无恚嗔之心，行不欲离于世，被服章，举不欲观于俗，外不<br>劳形于事，内无思想之患，以恬愉为务，以自得为功，形体不敝，精神不散，亦<br>可以百数。其次有贤人者，法则天地，象似日月，辨列星辰，逆从阴阳，分别四<br>时，将从上古，合同于道，亦可使益寿而有极时。<br>○四气调神大论篇第二<br>春三月，此谓发陈，天地俱生，万物以荣，夜卧早起，广步于庭，被发缓形，<br>以使志生，生而勿杀，予而勿夺，赏而勿罚，此春气之应，养生之道也。逆之则<br>伤肝，夏为寒变，奉长者少。<br>夏三月，此谓蕃秀，天地气交，万物华实，夜卧早起，无厌于日，使志无怒，<br>使华英成秀，使气得泄，若所爱在外，此夏气之应，养长之道也。逆之则伤心，<br>秋为痎疟，奉收者少，冬至重病。<br>秋三月，此谓容平，天气以急，地气以明，早卧早起，与鸡俱兴，使志安宁，<br>以缓秋刑，收敛神气，使秋气平，无外其志，使肺气清，此秋气之应，养收之道<br>也，逆之则伤肺，冬为飧泄，奉藏者少。<br>冬三月，此谓闭藏，水冰地坼，无扰乎阳，早卧晚起，必待日光，使志若伏<br>若匿，若有私意，若已有得，去寒就温，无泄皮肤，使气亟夺，此冬气之应，养<br>藏之道也。逆之则伤肾，春为痿厥，奉生者少。<br>天气，清净光明者也，藏德不止，故不下也。天明则日月不明，邪害空窍，<br>阳气者闭塞，地气者冒明，云雾不精，则上应白露不下。交通不表，万物命故不<br>施，不施则名木多死。恶气不发，风雨不节，白露不下，则菀槁不荣。贼风数至，<br>暴雨数起，天地四时不相保，与道相失，则未央绝灭。唯圣人从之，故身无奇病，<br>万物不失，生气不竭。<br>逆春气，则少阳不生，肝气内变。逆夏气，则太阳不长，心气内洞。逆秋气，<br>则太阴不收，肺气焦满。逆冬气，则少阴不藏，肾气独沉。<br>夫四时阴阳者，万物之根本也，所以圣人春夏养阳，秋冬养阴，以从其根，<br>故与万物沉浮于生长之门。逆其根，则伐其本，坏其真矣。故阴阳四时者，万物<br>之终始也，死生之本也，逆之则灾害生，从之则苛疾不起，是谓得道。道者，圣<br>人行之，愚者佩之。<br>从阴阳则生，逆之则死，从之则治，逆之则乱。反顺为逆，是谓内格。是故<br>圣人不治已病治未病，不治已乱治未乱，此之谓也。夫病已成而后药之，乱已成<br>而后治之，譬犹渴而穿井，斗而铸锥，不亦晚乎！<br>○生气通天论篇第三<br>黄帝曰：夫自古通天者，生之本，本于阴阳。天地之间，六合之内，其气九<br>州九窍、五藏、十二节，皆通乎天气。其生五，其气三，数犯此者，则邪气伤人，<br>此寿命之本也。<br>苍天之气清净，则志意治，顺之则阳气固，虽有贼邪，弗能害也，此因时之<br>序。故圣人抟精神，服天气，而通神明。失之则内闭九窍，外壅肌肉，卫气散解，<br>此谓自伤，气之削也。<br>阳气者，若天与日，失其所，则折寿而不彰，故天运当以日光明。是故阳因<br>而上，卫外者也。<br>因于寒，欲如运枢，起居如惊，神气乃浮。因于暑，汗，烦则喘喝，静则多<br>言。体若燔炭，汗出而散。因于湿，首如裹，湿热不攘，大筋软短，小筋驰长，<br>緛短为拘，弛长为痿。因于气，为肿，四维相代，阳气乃竭。<br>阳气者，烦劳则张，精绝，辟积于夏，使人煎厥。目盲不可以视，耳闭不可<br>以听，溃溃乎若坏都，汩汩乎不可止。<br>阳气者，大怒则形气绝，而血菀于上，使人薄厥。有伤于筋，纵，其若不容，<br>汗出偏沮，使人偏枯。汗出见湿，乃生痤痱。高梁之变，足生大丁，受如持虚。<br>劳汗当风，寒薄为皶，郁乃痤。阳气者，精则养神，柔则养筋。开阖不得，寒气<br>从之，乃生大偻。陷脉为瘘，留连肉腠。俞气化薄，传为善畏，及为惊骇。营气<br>不从，逆于肉理，乃生痈肿。魄汗未尽，形弱而气烁，穴俞以闭，发为风疟。<br>故风者，百病之始也，清静则肉腠闭拒，虽有大风苛毒，弗之能害，此因时<br>之序也。<br>故病久则传化，上下不并，良医弗为。故阳畜积病死，而阳气当隔，隔者当<br>泻，不亟正治，粗乃败之。故阳气者，一日而主外，平旦人气生，日中而阳气隆，<br>日西而阳气已虚，气门乃闭。是故暮而收拒，无扰筋骨，无见雾露，反此三时，<br>形乃困薄。<br>岐伯曰：阴者，藏精而起亟也；阳者，卫外而为固也。阴不胜其阳，则脉流<br>薄疾，并乃狂。阳不胜其阴，则五藏气争，九窍不通。是以圣人陈阴阳，筋脉和<br>同，骨髓坚固，气血皆从。如是则内外调和，邪不能害，耳目聪明，气立如故。<br>风客淫气，精乃亡，邪伤肝也。因而饱食，筋脉横解，肠澼为痔。因而大饮，<br>则气逆。因而强力，肾气乃伤，高骨乃坏。<br>凡阴阳之要，阳密乃固，两者不和，若春无秋，若冬无夏，因而和之，是谓<br>圣度。故阳强不能密，阴气乃绝，阴平阳秘，精神乃治，阴阳离决，精气乃绝。<br>因于露风，乃生寒热。是以春伤于风，邪气留连，乃为洞泄。夏伤于暑，秋<br>为痎疟。秋伤于湿，上逆而咳，发为痿厥。冬伤于寒，春必温病。四时之气，更<br>伤五藏。<br>阴之所生，本在五味，阴之五宫，伤在五味。是故味过于酸，肝气以津，脾<br>气乃绝。味过于咸，大骨气劳，短肌，心气抑。味过于甘，心气喘满，色黑，肾<br>气不衡。味过于苦，脾气不濡，胃气乃厚。味过于辛，筋脉沮弛，精神乃央。是<br>故谨和五味，骨正筋柔，气血以流，腠理以密，如是则骨气以精，谨道如法，长<br>有天命。<br>○金匮真言论篇第四<br>黄帝问曰：天有八风，经有五风，何谓？岐伯对曰：八风发邪，以为经风，<br>触五藏，邪气发病。所谓得四时之胜者，春胜长夏，长夏胜冬，冬胜夏，夏胜秋，<br>秋胜春，所谓四时之胜也。<br>东风生于春，病在肝，俞在颈项；南风生于夏，病在心，俞在胸胁；西风生<br>于秋，病在肺，俞在肩背；北风生于冬，病在肾，俞在腰股；中央为土，病在脾，<br>俞在脊。故春气者病在头，夏气者病在藏，秋气者病在肩背，冬气者病在四支。<br>故春善病鼽衄，仲夏善病胸胁，长夏善病洞泄寒中，秋善病风疟，冬善病痹厥。<br>故冬不按跷，春不鼽衄，春不病颈项，仲夏不病胸胁，长夏不病洞泄寒中，秋不<br>病风疟，冬不病痹厥，飧泄，而汗出也。夫精者，身之本也。故藏于精者，春不<br>病温。夏暑汗不出者，秋成风疟。此平人脉法也。<br>故曰：阴中有阴，阳中有阳。平旦至日中，天之阳，阳中之阳也；日中至黄<br>昏，天之阳，阳中之阴也；合夜至鸡鸣，天之阴，阴中之阴也；鸡鸣至平旦，天<br>之阴，阴中之阳也。故人亦应之。夫言人之阴阳，则外为阳，内为阴。言人身之<br>阴阳，则背为阳，腹为阴。言人身之藏府中阴阳，则藏者为阴，府者为阳。肝心<br>脾肺肾五藏皆为阴，胆胃大肠小肠膀胱三焦六府皆为阳。所以欲知阴中之阴、阳<br>中之阳者何也？为冬病在阴，夏病在阳，春病在阴，秋病在阳，皆视其所在，为<br>施针石也。故背为阳，阳中之阳，心也；背为阳，阳中之阴，肺也；腹为阴，阴<br>中之阴，肾也；腹为阴，阴中之阳，肝也；腹为阴，阴中之至阴，脾也。此皆阴<br>阳表里内外雌雄相输应也，故以应天之阴阳也。<br>帝曰：五藏应四时，各有收受乎？岐伯曰：有。东方青色，入通于肝，开窍<br>于目，藏精于肝，其病发惊骇，其味酸，其类草木，其畜鸡，其谷麦，其应四时，<br>上为岁星，是以春气在头也，其音角，其数八，是以知病之在筋也，其臭臊。南<br>方赤色，入通于心，开窍于耳，藏精于心，故病在五藏，其味苦，其类火，其畜<br>羊，其谷黍，其应四时，上为荧惑星，是以知病之在脉也，其音徵，其数七，其<br>臭焦。中央黄色，入通于脾，开窍于口，藏精于脾，故病在舌本，其味甘，其类<br>土，其畜牛，其谷稷。其应四时，上为镇星，是以知病之在肉也，其音宫，其数<br>五，其臭香。西方白色，入通于肺，开窍于鼻，藏精于肺，故病在背，其味辛，<br>其类金，其畜马，其谷稻，其应四时，上为太白星，是以知病之在皮毛也，其音<br>商，其数九，其臭腥。北方黑色，入通于肾，开窍于二阴，藏精于肾，故病在溪，<br>其味咸，其类水，其畜彘。其谷豆，其应四时，上为辰星，是以知病之在骨也，<br>其音羽，其数六，其臭腐。故善为脉者，谨察五藏六府，一逆一从，阴阳、表里、<br>雌雄之纪，藏之心意，合心于精，非其人勿教，非其真勿授，是谓得道。<br><hr>
