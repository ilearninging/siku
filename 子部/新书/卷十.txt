<h4>《子部·新书·卷十》<b class="x">作者：贾谊</b></h4>
<br>○礼容语上<br>（原阙）<br>○礼容语下（杂事）<br>鲁叔孙昭子聘於宋，宋元公与之燕，饮酒，乐。昭子右坐，歌终而语，因相<br>泣也。乐祁曰：“过哉！君。非哀所也。”已而告人曰：“今兹，君与叔孙其皆<br>死乎？吾闻之，哀乐而乐哀，皆丧心也。心之精爽是谓魂魄，魂魄已失，何以能<br>久？且吾闻之，主民者不可以媮，媮必死。今君与叔孙其语皆媮，死日不<br>远矣。”居六月，宋元公薨。间一月，叔孙婼卒。<br>晋叔向聘於周，发币大夫及单靖公。靖公享之俭而敬，宾礼赠贿同，是礼而<br>从，享燕无私，送不过郊，语说《昊天有成命》。<br>既而叔向告人曰：“吾闻之曰：一姓不再兴。今周有单子以为臣，周其复兴<br>乎？昔史佚有言，曰：‘动莫若敬，居莫若俭，德莫若让，事莫若资。’今单子<br>皆有焉。夫宫室不崇，器无虫镂，俭也；身恭除洁，外内肃给，敬也；燕好享赐，<br>虽欢不逾等，让也；宾之礼事，称上而差，资也。若是而加之以无私，重之以不<br>侈，能辟怨矣。居俭动敬，德让事资，而能辟怨，以为卿佐，其有不兴乎？夫<br>《昊天有成命》，颂之盛德也。其诗曰：‘昊天有成命，二后受之，成王不敢康，<br>夙夜基命宥谧。’谧者，宁也，亿也；命者，制令也；基者，经也，势也；夙，<br>早也；康，安也；后，王也；二后，文王、武王。成王者，武王之子，文王之孙<br>也。文王有大德而功未就，武王有大功面治未成。及成王承嗣，仁以临民，故称<br>‘昊天’焉。不敢怠安，蚤兴夜寐，以继文王之业。布文陈纪，经制度，设犠牲，<br>使四海之内懿然葆德，各遵基道，故曰‘有成’。承顺武王之功，奉扬文王之德，<br>九州之民、四荒之国，歌谣文武之烈，累九译而请朝，致贡职以供祀，故曰‘二<br>后受之’。方是时也，天地调和，神民顺亿，鬼不厉祟，民不谤怨，故曰‘宥谧’。<br>成王质仁圣哲，能明其先，能承其亲，不敢惰懈，以安天下，以敬民人。今单子<br>美说其志也，以佐王室，吾故曰‘周其复兴乎’。”故周平王既崩以后，周室稍<br>稍衰弱不坠，当单子之佐政也，天子加尊，周室加兴。<br>晋之三卿，郄锜、郄犨、郄至，从晋厉公会晋诸侯於加陵，周单襄公在会。<br>晋厉公视远步高。郄锜见单子，其语犯；郄犨见，其语讦；郄至见，其语伐；齐<br>国佐见，其语尽。<br>单襄公告鲁成公曰：“晋将有乱，其君与三郄其当之乎？”鲁侯曰：“寡人<br>固晋而强其君，今君曰‘将有乱’，敢问天道乎？意人故也？”<br>对曰：“吾非诸史也，焉知天道？吾见晋君之容，而听三郄之语矣，殆必有<br>祸矣。君子目以正体，足以从之，是以观容而知其心。今晋侯视远而足高，目不<br>在体，而足不步目，其心必异矣。体目不相从，何以能久？夫合诸侯，国之大事<br>也，於是观存亡之徵焉。故国将有福，其君步言视听，必皆得适顺善，则可以知<br>德矣。视远曰绝其义，足高曰弃其德，言爽曰反其信，听淫曰离其名。夫目以处<br>义，足以践德，口以庇信，耳以听名者矣，故不可不慎也。偏亡者有咎，既亡则<br>国从之。今晋侯无一可焉，吾是以云。夫郄氏，晋之宠人也。是族在晋有三卿五<br>大夫，贵矣，亦可以戒惧矣。今郄伯之语犯，郄叔讦，郄季伐；犯则凌人，讦则<br>诬人，伐则掩人。有是宠也，而益之以三怨，其谁能忍之？齐国武子亦将有祸。<br>齐，乱国也。立於淫乱之朝，而好尽言以暴人过，怨之本也。惟善人能受尽言，<br>今齐既乱，其能善乎？”<br>居二年，晋杀三卿。明年，厉公弑於东门。是岁也，齐人果杀国武子。<br>《诗》曰：“敬之敬之，天惟显思，命不易哉！毋曰高高在上，陟降厥士，<br>日监在兹。维予小子，不聪敬止，日就月将，学有缉熙於光明。佛时仔肩，视我<br>显德行。”故弗顺弗敬，天下不定，忘敬而怠，人必乘之。呜呼！戒之哉！<br>○胎教（杂事）<br>《易》曰：“正其本，而万物理。失之毫釐，差以千里。”故君子慎始。<br>《春秋》之元，《诗》之关雎，《礼》之《冠》、婚，《易》之《乾》、《坤》，<br>皆慎始敬云尔。<br>素成，谨为子孙婚妻嫁女，必择孝悌世世有行义者。如是，则子孙慈孝，不<br>敢淫暴，党无不善，三族辅之。故凤凰生而有仁义之意，虎狼生而有贪戾之心，<br>两者不等，各以其母。呜呼！戒之哉！无养乳虎，将伤天下。故“素成”，胎教<br>之道，书之玉版，藏之金柜，置之宗庙，以为后世戒。<br>青史氏之《记》曰：“古者胎教之道，王后有身，七月而就蒌室，太师持铜<br>而御户左，太宰持斗而御户右，太卜持蓍龟而御堂下，诸官皆以其职御於门内。<br>比三月者，王后所求声音非礼乐，则太师抚乐而称不习；所求滋味者非正味，则<br>太宰荷斗而不敢煎调，而曰不敢以侍王太子。太子生而立，太师吹铜曰声中某律，<br>太宰曰滋味上某，太卜曰命云某。<br>然后，为王太子悬弧之礼义。东方之弧以梧，梧者，东方之草，春木也；其<br>牲以鸡，鸡者，东方之牲也。南方之弧以柳，柳者，南方之草，夏木也；其牲以<br>狗，狗者，南方之牲也。中央之弧以桑，桑者，中央之木也；其牲以牛，牛者，<br>中央之牲也。西方之弧以棘，棘者，西方之草也，秋木也；其牲以羊，羊者，西<br>方之牲也。北方之弧以枣，枣者，北方之草，冬木也；其牲以彘，彘者，北方之<br>牲也。五弧五分矢，东方射东方，南方射南方，中央射中央，西方射西方，北方<br>射北方，皆三射。其四弧具，其馀各二分矢，悬诸国四通门之左；中央之弧亦具，<br>馀二分矢，悬诸社稷门之左。<br>然后，卜王太子名，上毋取於天，下毋取於土，毋取於名山通谷，毋悖於乡<br>俗。是故君子名难知而易讳也，此所以养隐之道也。<br>正之礼者，王太子无羞臣，领臣之子也，故谓领臣之子也。身朝王者，妻朝<br>后，之子朝王太子，是谓臣之子也。此正礼胎教也。周妃后妊成王於身，立而不<br>跛，坐而不讠差，独处不倨，虽怒不骂，胎教之谓也。成王生，仁者养之，孝者<br>襁之，四贤傍之。成王有知，而选太公为师，周公为傅，前有与计而后有与虑也。<br>是以封於泰山，而禅梁父，朝诸侯，一天下。由此观之，主左右不可不练也。<br>昔禹以夏王，而桀以夏亡；汤以殷王，而纣以殷亡；阖闾以吴战胜无敌，而<br>夫差以之见禽於越；文公以晋伯，而厉公以见杀於匠丽之宫；威王以齐强於天下，<br>而简公以杀於檀台；穆公以秦显名尊号，而二世以劫於望夷之宫。其所以君王同<br>而功迹不等者，所在异也。<br>故成王处襁褓之中朝诸侯，周公用事也。武灵王五十而弑於沙丘，任李兑也。<br>齐桓公得管仲，九合诸侯，一匡天下，称为义主；失管仲，任竖刁，而身死不葬，<br>为天下笑。一人之身荣辱具施焉者，在所任也。故魏有公子无忌而削地复，赵任<br>蔺相如而秦兵不敢出，安陵任周瞻而国独立，楚有申包胥而昭王反复，齐有陈单<br>而襄王得其国。由此观之，无贤佐俊士，能成功立名、安危继绝者，未之有也。<br>是以国不务大而务得民心，佐不务多而务得贤者；得民心而民往之，得贤者而贤<br>者归之。<br>文王请除炮烙之刑而殷民徙，汤去张网者之三面而二垂至，越王不颓旧冢而<br>吴人服，以其所为顺於人也。故同声则处异而相应，意和则未见而相亲，贤者立<br>於本朝，而天下之士相率而趋之。何以知其然也？管仲者，桓公之雠也。鲍叔以<br>为贤於己而进之桓公，七十言说乃听，遂使桓公除仇雠之心，而委之国政焉。桓<br>公垂拱无事而朝诸侯，鲍叔之力也。管仲之所以走桓公而无自危之心者，同声於<br>鲍叔也。<br>卫灵公时，蘧伯玉贤而不用，弥子瑕不肖而任事。史鱿患之，数言蘧伯玉贤，<br>而不听。病且死，谓其子曰：“我即死，治丧於北堂。吾生不能进蘧伯玉而退弥<br>子瑕，是不能正君也。生不能正君者，死不当成礼，死而置尸於北堂，於我足矣。”<br>灵公往吊，问其故，其子以父言闻。灵公戚然易容而寤，曰：“吾失矣！”立召<br>蘧伯玉而进之，召弥子瑕而退之，徙丧於堂，成礼而后去。卫国以治，史鱿之力<br>也。夫生进贤而退不肖，死且未止，又以尸谏，可谓忠不衰矣。<br>纣杀王子比干，而箕子被发而佯狂；陈灵公杀泄冶，而邓元去陈以族徙。自<br>是之后，殷并於周，陈亡於楚，以其杀比干与泄冶，而失箕子与邓元也。燕昭王<br>得郭隗，而邹衍、乐毅自齐、魏至，於是举兵而攻齐，栖闵王於莒。燕度地计众，<br>不与齐均也。然而，所以能信意至於此者，由得士故也。故无常安之国，无宜治<br>之民；得贤者显昌，失贤者危亡。自古及今，未有不然者也。<br>鉴所以照形也，往古所以知今也。未知恶古之所以危亡，不务袭迹於其所以<br>安存，则未有异於却走而求及前人也。太公知之，故国微子后，而封比干之墓。<br>夫圣人之於圣者之死，尚如此其厚也，况当世存者乎？其弗失可知矣。<br>○立后义（杂事）<br>古之圣帝将立世子，则帝自朝服升自阼阶上，西乡於妃。妃抱世子自房出，<br>东乡。太史奉书西上堂，当两阶之间，北面立，曰世子名曰某者参。帝执礼称辞，<br>命世子曰度大祖、大宗与社稷於子者参。其命也，妃曰不敢者再；於三命，曰谨<br>受命。拜而退。太史以告太祝，太祝以告太祖、太宗与社稷。太史出，以告太宰，<br>太宰以告州伯，州伯命藏之州府。凡诸贵已下至於百姓男女，无敢与世子同名者。<br>以此防民，百姓犹有争为君者。<br>夫势明则民定而出於一道，故人皆争为宰相而不奸为世子，非宰相尊而世子<br>卑也，不可以智求，不可以力争也。今以为知子莫如父，故疾死置后者，恣父之<br>所以。比使亲戚不相亲，兄弟不相爱，乱天下之纪，使天下之俗失所尊敬而不让，<br>其道莫经於此。疾死致后复以嫡长子，如此则亲戚相爱也，兄弟不争，此天下之<br>至义也。民之不争，亦惟学王宫国君室也。<br>殷汤放桀，武王弑纣，此天下之所同闻也。为人臣而放其君，为人下而弑其<br>上，天下之至逆也；而所以有天下者，以为天下开利除害，以义继之也。故声名<br>称於天下而传於后世，隐其恶而扬其德美，立其功烈而传之於久远，故天下皆称<br>圣帝至治。其道之下，当天下之散乱，以强凌弱，众暴寡，智治愚，士卒罢弊，<br>死於甲兵，老弱骚动，不得治产业，以天下之无天子也。<br>高皇帝起於布衣而兼有天下，臣万方诸侯，为天下辟，兴利除害，寝天下之<br>兵，天下之至德也。而天下莫能明高皇帝之德美，定功烈而施之於后世也。故天<br>下犹行弊世德与时其功烈风俗也。夫帝王者，莫不相时而立仪，度务而制事，以<br>驯其时也。欲变古易常者，不死必亡。此圣人之所制也。恶民更之，故拘为书，<br>使结之也，所以闻於后世也。<br><hr>
