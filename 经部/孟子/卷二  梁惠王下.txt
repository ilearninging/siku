<h4>《经部·孟子·卷二  梁惠王下》<b class="x">作者：孟轲</b></h4>
 庄暴见孟子，曰：“暴见於王，王语暴以好乐，暴未有以对也。”曰：“好<br>乐何如？”孟子曰：“王之好乐甚，则齐国其庶几乎！”他日，见於王，曰：<br>“王尝语庄子以好乐，有诸？”王变乎色，曰：“寡人非能好先王之乐也，直好<br>世俗之乐耳。”曰：“王之好乐甚，则齐其庶几乎！今之乐犹古之乐也。”曰：<br>“可得闻与？”曰：“独乐乐，与人乐乐，孰乐？”曰：“不若与人。”曰：<br>“与少乐乐，与众乐乐，孰乐？”曰：“不若与众。”“臣请为王言乐。今王鼓<br>乐於此，百姓闻王钟鼓之声，管籥之音，举疾首蹙頞而相告曰：‘吾王之好鼓乐，<br>夫何使我至於此极也？父子不相见，兄弟妻子离散。’今王田猎於此，百姓闻王<br>车马之音，见羽旄之美，举疾首蹙頞而相告曰：‘吾王之好田猎，夫何使我至於<br>此极也？父子不相见，兄弟妻子离散。’此无他，不与民同乐也。今王鼓乐於此，<br>百姓闻王钟鼓之声，管籥之音，举欣欣然有喜色而相告曰：‘吾王庶几无疾病与，<br>何以能鼓乐也？’今王田猎於此，百姓闻王车马之音，见羽旄之美，举欣欣然有<br>喜色而相告曰：‘吾王庶几无疾病与，何以能田猎也？’此无他，与民同乐也。<br>今王与百姓同乐，则王矣。”<br> 齐宣王问曰：“文王之囿方七十里，有诸？”孟子对曰：“於传有之。”曰：<br>“若是其大乎？”曰：“民犹以为小也。”曰：“寡人之囿方四十里，民犹以为<br>大，何也？”曰：“文王之囿方七十里，刍荛者往焉，雉兔者往焉。与民同之，<br>民以为小，不亦宜乎？臣始至於境，问国之大禁，然后敢入。臣闻郊关之内，有<br>囿方四十里，杀其麋鹿者，如杀人之罪。则是方四十里为阱於国中，民以为大，<br>不亦宜乎？”<br> 齐宣王问曰：“交邻国有道乎？”孟子对曰：“有。惟仁者为能以大事小，<br>是故汤事葛，文王事昆夷。惟智者为能以小事大，故太王事獯鬻，勾践事吴。以<br>大事小者，乐天者也；以小事大者，畏天者也。乐天者保天下，畏天者保其国。<br>《诗》云：‘畏天之威，于时保之。’”王曰：“大哉言矣！寡人有疾，寡人好<br>勇。”对曰：“王请无好小勇。夫抚剑疾视，曰：‘彼恶敢当我哉！’此匹夫之<br>勇，敌一人者也。王请大之！“《诗》云：‘王赫斯怒，爰整其旅，以遏徂莒，<br>以笃周祜，以对于天下。’此文王之勇也。文王一怒而安天下之民。《书》曰：<br>‘天降下民，作之君，作之师。惟曰其助上帝，宠之四方，有罪无罪惟我在，天<br>下曷敢有越厥志？’一人衡行於天下，武王耻之。此武王之勇也。而武王亦一怒<br>而安天下之民。今王亦一怒而安天下之民，民惟恐王之不好勇也。”<br> 齐宣王见孟子于雪宫。王曰：“贤者亦有此乐乎？”孟子对曰：“有人不<br>得，则非其上矣。不得而非其上者，非也；为民上而不与民同乐者，亦非也。乐<br>民之乐者，民亦乐其乐；忧民之忧者，民亦忧其忧。乐以天下，忧以天下，然而<br>不王者，未之有也。昔者齐景公问於晏子曰：‘吾欲观於转附、朝儛，遵海而<br>南，放於琅邪，吾何修而可以比於先王观也？’晏子对曰：‘善哉问也！天子適<br>诸侯曰巡狩。巡狩者，巡所守也。诸侯朝於天子曰述职。述职者，述所职也。无<br>非事者，春省耕而补不足，秋省敛而助不给。夏谚曰：‘吾王不游，吾何以休？<br>吾王不豫，吾何以助？一游一豫，为诸侯度。’今也不然，师行而粮食，饥者弗<br>食，劳者弗息。睊々胥谗，民乃作慝。方命虐民，饮食若流。流连荒亡，为诸<br>侯忧。从流下而忘反，谓之流，从流上而忘反，谓之连，从兽无厌谓之荒，乐酒<br>无厌谓之亡。先王无流连之乐，荒亡之行。惟君所行也。’景公说，大戒於国，<br>出舍於郊。於是始兴发补不足。召大师曰：‘为我作君臣相说之乐！’盖《徵<br>招》、《角招》是也。其《诗》曰：‘畜君何尤？’畜君者，好君也。”<br> 齐宣王问曰：“人皆谓我毁明堂，毁诸已乎？”孟子对曰：“夫明堂者，<br>王者之堂也。王欲行王政，则勿毁之矣。”王曰：“王政可得闻与？”对曰：<br>“昔者文王之治岐也，耕者九一，仕者世禄，关市讥而不征，泽梁无禁，罪人不<br>孥。老而无妻曰鳏，老而无夫曰寡，老而无子曰独，幼而无父曰孤。此四者，天<br>下之穷民而无告者。文王发政施仁，必先斯四者。《诗》云：‘哿矣富人，哀此<br>茕独。’”王曰：“善哉言乎！”曰：“王如善之，则何为不行？”王曰：“寡<br>人有疾，寡人好货。”对曰：“昔者公刘好货，《诗》云：‘乃积乃仓，乃裹<br>餱粮，于橐于囊。思戢用光。弓矢斯张，干戈戚扬，爰方启行’。故居者有积<br>仓，行者有裹囊也，然后可以爰方启行。王如好货，与百姓同之，於王何有？”<br>王曰：“寡人有疾，寡人好色。”对曰：“昔者太王好色，爱厥妃。《诗》云：<br>‘古公亶父，来朝走马，率西水浒，至於岐下，爰及姜女，聿来胥宇。当是时也，<br>内无怨女，外无旷夫。王如好色，与百姓同之，於王何有？”<br> 孟子谓齐宣王曰：“王之臣，有讬其妻子於其友，而之楚游者，比其反也，则<br>冻馁其妻子，则如之何？”王曰：“弃之。”曰：“士师不能治士，则如之何？”<br>王曰：“已之。”曰：“四境之内不治，则如之何？”王顾左右而言他。<br> 孟子见齐宣王，曰：“所谓故国者，非谓有乔木之谓也，有世臣之谓也。王<br>无亲臣矣，昔者所进，今日不知其亡也。”王曰：“吾何以识其不才而舍之？”<br>曰：“国君进贤，如不得已，将使卑逾尊，疏逾戚，可不慎与？左右皆曰贤，未<br>可也；诸大夫皆曰贤，未可也；国人皆曰贤，然后察之。见贤焉，然后用之。左<br>右皆曰不可，勿听；诸大夫皆曰不可，勿听；国人皆曰不可，然后察之。见不可<br>焉，然后去之。左右皆曰可杀，勿听；诸大夫皆曰可杀，勿听；国人皆曰可杀，<br>然后察之。见可杀焉，然后杀之。故曰国人杀之也。如此，然后可以为民父母。”<br> 齐宣王问曰：“汤放桀，武王伐纣，有诸？”孟子对曰：“於传有之。”曰：<br>“臣弑其君，可乎？”曰：“贼仁者谓之‘贼’，贼义者谓之‘残’。残贼之人，<br>谓之‘一夫’。闻诛一夫纣矣，未闻弑君也。”<br> 孟子谓齐宣王曰：“为巨室，则必使工师求大木。工师得大木，则王喜，以<br>为能胜其任也。匠人斫而小之，则王怒，以为不胜其任矣。夫人幼而学之，壮而<br>欲行之，王曰：‘姑舍女所学而从我’，则何如？今有璞玉於此，虽万镒，必使<br>玉人彫琢之。至於治国家，则曰：‘姑舍女所学而从我’，则何以异於教玉人彫<br>琢玉哉？”<br> 齐人伐燕，胜之。宣王问曰：“或谓寡人勿取，或谓寡人取之。以万乘之国<br>伐万乘之国，五旬而举之，人力不至於此。不取，必有天殃。取之，何如？”孟<br>子对曰：“取之而燕民悦，则取之。古之人有行之者，武王是也。取之而燕民不<br>悦，则勿取。古之人有行之者，文王是也。以万乘之国伐万乘之国，箪食壶浆以<br>迎王师，岂有它哉？避水火也。如水益深，如火益热，亦运而已矣。”<br> 齐人伐燕，取之。诸侯将谋救燕。宣王曰：“诸侯多谋伐寡人者，何以待之？”<br>孟子对曰：“臣闻七十里为政於天下者，汤是也。未闻以千里畏人者也。《书》<br>曰：‘汤一征，自葛始。’天下信之，东面而征，西夷怨；南面而征，北狄怨，<br>曰：‘奚为后我？’民望之，若大旱之望云霓也。归市者不止，耕者不变，诛其<br>君而吊其民，若时雨降。民大悦。《书》曰：‘徯我后，后来其苏。’今燕虐其<br>民，王往而征之，民以为将拯己於水火之中也，箪食壶浆以迎王师。若杀其父兄，<br>系累其子弟，毁其宗庙，迁其重器，如之何其可也？天下固畏齐之强也，今又倍<br>地而不行仁政，是动天下之兵也。王速出令，反其旄倪，止其重器，谋於燕众，<br>置君而后去之，则犹可及止也。”<br> 邹与鲁閧。穆公问曰：“吾有司死者三十三人，而民莫之死也。诛之，则不<br>可胜诛；不诛，则疾视其长上之死而不救，如之何则可也？”孟子对曰：“凶年<br>饥岁，君之民老弱转乎沟壑，壮者散而之四方者，几千人矣；而君之仓廪实，府<br>库充，有司莫以告，是上慢而残下也。曾子曰：‘戒之戒之！出乎尔者，反乎尔<br>者也。’夫民今而后得反之也。君无尤焉！君行仁政，斯民亲其上，死其长矣。”<br> 滕文公问曰：“滕，小国也，间於齐、楚。事齐乎？事楚乎？”孟子对曰：<br>“是谋非吾所能及也。无已，则有一焉：凿斯池也，筑斯城也，与民守之，效死<br>而民弗去，则是可为也。”<br> 滕文公问曰：“齐人将筑薛，吾甚恐，如之何则可？”孟子对曰：“昔者大<br>王居邠，狄人侵之，去，之岐山之下居焉。非择而取之，不得已也。苟为善，后<br>世子孙必有王者矣。君子创业垂统，为可继也。若夫成功，则天也。君如彼何哉？<br>强为善而已矣。”<br> 滕文公问曰：“滕，小国也。竭力以事大国，则不得免焉，如之何则可？”<br>孟子对曰：“昔者大王居邠，狄人侵之。事之以皮币，不得免焉；事之以犬马，<br>不得免焉；事之以珠玉，不得免焉。乃属其耆老而告之曰：‘狄人之所欲者，吾<br>土地也。吾闻之也：君子不以其所以养人者害人。二三子何患乎无君？我将去之。’<br>去邠，逾梁山，邑于岐山之下居焉。邠人曰：‘仁人也，不可失也。’从之者如<br>归市。或曰：‘世守也，非身之所能为也。’效死勿去。“君请择於斯二者。”<br> 鲁平公将出，嬖人臧仓者请曰：“他日君出，则必命有司所之。今乘舆已驾<br>矣，有司未知所之，敢请！”公曰：“将见孟子。”曰：“何哉！君所为轻身以<br>先於匹夫者，以为贤乎？礼义由贤者出，而孟子之后丧逾前丧，君无见焉！”公<br>曰：“诺。”乐正子入见，曰：“君奚为不见孟轲也？”曰：“或告寡人曰：<br>‘孟子之后丧逾前丧。’是以不往见也。”曰：“何哉？君所谓逾者，前以士，<br>后以大夫；前以三鼎，而后以五鼎与？”曰：“否。谓棺椁衣衾之美也。”曰：<br>“非所谓逾也，贫富不同也。”乐正子见孟子曰：“克告於君，君为来见也。嬖<br>人有臧仓者沮君，君是以不果来也。”曰：“行或使之，止或尼之。行止非人所<br>能也。吾之不遇鲁侯，天也。臧氏之子焉能使予不遇哉？”<hr>
