<h4>《经部·孟子·卷一  梁惠王上》<b class="x">作者：孟轲</b></h4>
 孟子见梁惠王。王曰：“叟！不远千里而来，亦将有以利吾国乎？”孟子对<br>曰：“王！何必曰利？亦有仁义而已矣。王曰：‘何以利吾国？’大夫曰：‘何<br>以利吾家？’士庶人曰：‘何以利吾身？’上下交征利而国危矣。万乘之国，弑<br>其君者，必千乘之家；千乘之国，弑其君者，必百乘之家。万取千焉，千取百焉，<br>不为不多矣。苟为后义而先利，不夺不餍。未有仁而遗其亲者也，未有义而后其<br>君者也。王亦曰：仁义而已矣，何必曰利？”<br> 孟子见梁惠王。王立於沼上，顾鸿雁麋鹿，曰：“贤者亦乐此乎？”孟子对<br>曰：“贤者而后乐此，不贤者，虽有此不乐也。《诗》云：‘经始灵台，经之营<br>之，庶民攻之，不日成之。经始勿亟，庶民子来。王在灵囿，麀鹿攸伏，麀鹿濯<br>濯，白鸟鹤鹤。王在灵沼，於牣鱼跃。’文王以民力为台为沼，而民欢乐之，<br>谓其台曰灵台，谓其沼曰灵沼，乐其有麋鹿鱼鳖。古之人与民偕乐，故能乐也。<br>汤誓曰：‘时日害丧，予及女皆亡。’民欲与之皆亡，虽有台池鸟兽，岂能独乐<br>哉？”<br> 梁惠王曰：“寡人之於国也，尽心焉耳矣。河内凶，则移其民於河东，移其<br>粟於河内。河东凶亦然。察邻国之政，无如寡人之用心者。邻国之民不加少，寡<br>人之民不加多，何也？”孟子对曰：“王好战，请以战喻。填然鼓之，兵刃既接，<br>弃甲曳兵而走。或百步而后止，或五十步而后止。以五十步笑百步，则何如？”<br>曰：“不可，直不百步耳，是亦走也。”曰：“王如知此，则无望民之多於邻国<br>也。不违农时，穀不可胜食也；数罟不入洿池，鱼鳖不可胜食也；斧斤以时入山<br>林，材木不可胜用也。穀与鱼鳖不可胜食，材木不可胜用，是使民养生丧死无憾<br>也。养生丧死无憾，王道之始也。五亩之宅，树之以桑，五十者可以衣帛矣。鸡<br>豚狗彘之畜，无失其时，七十者可以食肉矣。百亩之田，勿夺其时，数口之家可<br>以无饥矣。谨庠序之教，申之以孝悌之义，颁白者不负戴於道路矣。七十者衣帛<br>食肉，黎民不饥不寒，然而不王者，未之有也。狗彘食人食而不知检，途有饿莩<br>而不知发；人死则曰：‘非我也，岁也。’是何异於刺人而杀之，曰：‘非我也，<br>兵也。’王无罪岁，斯天下之民至焉。”<br> 梁惠王曰：“寡人愿安承教。”孟子对曰：“杀人以梃与刃，有以异乎？”<br>曰：“无以异也。”“以刃与政，有以异乎？”曰：“无以异也。”曰：“庖有<br>肥肉，厩有肥马，民有饥色，野有饿莩，此率兽而食人也。兽相食，且人恶之；<br>为民父母，行政，不免於率兽而食人，恶在其为民父母也？仲尼曰：‘始作俑者，<br>其无后乎！’为其象人而用之也。如之何其使斯民饥而死也？”<br> 梁惠王曰：“晋国，天下莫强焉，叟之所知也。及寡人之身，东败於齐，长<br>子死焉；西丧地於秦七百里；南辱於楚。寡人耻之，愿比死者壹洒之，如之何则<br>可？”孟子对曰：“地方百里而可以王。王如施仁政於民，省刑罚，薄税敛，深<br>耕易耨，壮者以暇日修其孝悌忠信，入以事其父兄，出以事其长上，可使制梃以<br>挞秦、楚之坚甲利兵矣。彼夺其民时，使不得耕耨以养其父母。父母冻饿，兄弟<br>妻子离散。彼陷溺其民，王往而征之，夫谁与王敌？故曰：‘仁者无敌。’王请<br>勿疑！”<br> 孟子见梁襄王，出，语人曰：“望之不似人君，就之而不见所畏焉。卒然问<br>曰：‘天下恶乎定？’吾对曰：‘定於一。’‘孰能一之？’对曰：‘不嗜杀人<br>者能一之。’‘孰能与之？’对曰：‘天下莫不与也。王知夫苗乎？七八月之间<br>旱，则苗槁矣。天油然作云，沛然下雨，则苗浡然兴之矣。其如是，孰能御之？<br>今夫天下之人牧，未有不嗜杀人者也。如有不嗜杀人者，则天下之民皆引领而望<br>之矣。诚如是也，民归之，由水之就下，沛然谁能御之？’”<br> 齐宣王问曰：“齐桓、晋文之事，可得闻乎？”孟子对曰：“仲尼之徒无道桓<br>文之事者，是以后世无传焉，臣未之闻也。无以，则王乎？”曰：“德何如则可<br>以王矣？”曰：“保民而王，莫之能御也。”曰：“若寡人者，可以保民乎哉？”<br>曰：“可。”曰：“何由知吾可也？”曰：“臣闻之胡龁曰：王坐於堂上，有牵<br>牛而过堂下者，王见之，曰：‘牛何之？’对曰：‘将以衅钟。’王曰：‘舍之！<br>吾不忍其觳觫，若无罪而就死地。’对曰：‘然则废衅钟与？’曰：‘何可废也？<br>以羊易之！’──不识有诸？”曰：“有之。”曰：“是心足以王矣。百姓皆以<br>王为爱也，臣固知王之不忍也。”王曰：“然。诚有百姓者。齐国虽褊小，吾何<br>爱一牛？即不忍其觳觫，若无罪而就死地，故以羊易之也。”曰：“王无异於百<br>姓之以王为爱也。以小易大，彼恶知之？王若隐其无罪而就死地，则牛羊何择焉？”<br>王笑曰：“是诚何心哉？我非爱其财而易之以羊也。宜乎百姓之谓我爱也。”曰：<br>“无伤也，是乃仁术也，见牛未见羊也。君子之於禽兽也，见其生，不忍见其死；<br>闻其声，不忍食其肉。是以君子远庖厨也。”王说，曰：“《诗》云：‘他人有<br>心，予忖度之。’夫子之谓也。夫我乃行之，反而求之，不得吾心。夫子言之，<br>於我心有戚戚焉。此心之所以合於王者，何也？”曰：“有复於王者曰：‘吾力<br>足以举百钧，而不足以举一羽；明足以察秋毫之末，而不见舆薪。则王许之乎？”<br>曰：“否。”“今恩足以及禽兽，而功不至於百姓者，独何与？然则一羽之不举，<br>为不用力焉；舆薪之不见，为不用明焉；百姓之不见保，为不用恩焉。故王之不<br>王，不为也，非不能也。”曰：“不为者与不能者之形何以异？”曰：“挟太山<br>以超北海，语人曰：‘我不能。’是诚不能也。为长者折枝，语人曰：‘我不能。’<br>是不为也，非不能也。故王之不王，非挟太山以超北海之类也；王之不王，是折<br>枝之类也。老吾老，以及人之老；幼吾幼，以及人之幼。天下可运於掌。《诗》<br>云：‘刑于寡妻，至于兄弟，以御于家邦。’言举斯心加诸彼而已。故推恩足以<br>保四海，不推恩无以保妻子。古之人所以大过人者，无他焉，善推其所为而已矣。<br>今恩足以及禽兽，而功不至於百姓者，独何与？权，然后知轻重；度，然后知长<br>短。物皆然，心为甚。王请度之！抑王兴甲兵，危士臣，构怨於诸侯，然后快於<br>心与？”王曰：“否。吾何快於是？将以求吾所大欲也。”曰：“王之所大欲，<br>可得闻与？”王笑而不言。曰：“为肥甘不足於口与？轻暖不足於体与？抑为采<br>色不足视於目与？声音不足听於耳与？便嬖不足使令於前与？王之诸臣皆足以供<br>之，而王岂为是哉？”曰：“否。吾不为是也。”曰：“然则王之所大欲可知已。<br>欲辟土地，朝秦、楚，莅中国而抚四夷也。以若所为求若所欲，犹缘木而求鱼也。”<br>王曰：“若是其甚与？”曰：“殆有甚焉。缘木求鱼，虽不得鱼，无后灾。以若<br>所为，求若所欲，尽心力而为之，后必有灾。”曰：“可得闻与？”曰：“邹人与<br>楚人战，则王以为孰胜？”曰：“楚人胜。”曰：“然则小固不可以敌大，寡固<br>不可以敌众，弱固不可以敌强。海内之地，方千里者九，齐集有其一。以一服八，<br>何以异於邹敌楚哉？盖亦反其本矣。今王发政施仁，使天下仕者皆欲立於王之朝，<br>耕者皆欲耕於王之野，商贾皆欲藏於王之市，行旅皆欲出於王之途，天下之欲疾<br>其君者，皆欲赴诉於王。其若是，孰能御之？”王曰：“吾惛，不能进於是矣。<br>愿夫子辅吾志，明以教我。我虽不敏，请尝试之。”曰：“无恒产而有恒心者，<br>惟士为能。若民，则无恒产，因无恒心。苟无恒心，放辟邪侈，无不为已。及陷<br>於罪，然后从而刑之，是罔民也。焉有仁人在位罔民而可为也？是故明君制民之<br>产，必使仰足以事父母，俯足以畜妻子，乐岁终身饱，凶年免於死亡。然后驱而<br>之善，故民之从之也轻。今也制民之产，仰不足以事父母，俯不足以畜妻子；乐<br>岁终身苦，凶年不免於死亡。此惟救死而恐不赡，奚暇治礼义哉？王欲行之，则<br>盍反其本矣！五亩之宅，树之以桑，五十者可以衣帛矣。鸡豚狗彘之畜，无失其<br>时，七十者可以食肉矣。百亩之田，勿夺其时，八口之家可以无饥矣。谨庠序之<br>教，申之以孝悌之义，颁白者不负戴於道路矣。老者衣帛食肉，黎民不饥不寒，<br>然而不王者，未之有也。”<hr>
