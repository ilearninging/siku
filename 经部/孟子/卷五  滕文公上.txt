<h4>《经部·孟子·卷五  滕文公上》<b class="x">作者：孟轲</b></h4>
 滕文公为世子，将之楚，过宋而见孟子。孟子道性善，言必称尧、舜。<br> 世子自楚反，复见孟子。孟子曰：“世子疑吾言乎？夫道一而已矣。成覸<br>谓齐景公曰：‘彼，丈夫也；我，丈夫也；吾何畏彼哉？’颜渊曰：‘舜，何人<br>也？予，何人也？有为者亦若是。’公明仪曰：‘文王，我师也；周公岂欺我哉？’<br>今滕，绝长补短，将五十里也，犹可以为善国。《书》曰：‘若药不瞑眩，厥疾<br>不瘳。’”<br> 滕定公薨。世子谓然友曰：“昔者孟子尝与我言於宋，於心终不忘。今也不<br>幸至於大故，吾欲使子问於孟子，然后行事。”然友之邹，问於孟子。孟子曰：<br>“不亦善乎！亲丧，固所自尽也。曾子曰：‘生，事之以礼；死，葬之以礼，祭<br>之以礼，可谓孝矣。’诸侯之礼，吾未之学也。虽然，吾尝闻之矣。三年之丧，<br>斋疏之服，飦粥之食，自天子达於庶人，三代共之。”然友反命，定为三年之<br>丧。父兄百官皆不欲也，故曰：“吾宗国鲁先君莫之行，吾先君亦莫之行也，至<br>於子之身而反之，不可。且《志》曰：‘丧祭从先祖。’曰：‘吾有所受之也。’”<br>谓然友曰：“吾他日未尝学问，好驰马试剑。今也父兄百官不我足也，恐其不能<br>尽於大事，子为我问孟子。”然友复之邹问孟子。孟子曰：“然，不可以他求者<br>也。孔子曰：‘君薨，听於冢宰。歠粥，面深墨，即位而哭，百官有司莫敢不哀，<br>先之也。’上有好者，下必有甚焉者矣。君子之德，风也；小人之德，草也。草<br>尚之风，必偃。是在世子。”然友反命。世子曰：“然。是诚在我。”五月居庐，<br>未有命戒。百官族人可，谓曰知。及至葬，四方来观之，颜色之戚，哭泣之哀，<br>吊者大悦。<br> 滕文公问为国。孟子曰：“民事不可缓也。《诗》云：‘昼尔于茅，宵尔索<br>绹；亟其乘屋，其始播百穀。’民之为道也，有恒产者有恒心，无恒产者无恒<br>心。苟无恒心，放辟邪侈，无不为已。及陷乎罪，然后从而刑之，是罔民也。焉<br>有仁人在位罔民而可为也？是故贤君必恭俭礼下，取於民有制。阳虎曰：‘为富<br>不仁矣，为仁不富矣。’夏后氏五十而贡，殷人七十而助，周人百亩而彻，其实<br>皆什一也。彻者，彻也。助者，藉也。龙子曰：‘治地莫善於助，莫不善於贡。’<br>贡者，挍数岁之中以为常。乐岁，粒米狼戾，多取之而不为虐，则寡取之；凶<br>年，粪其田而不足，则必取盈焉。为民父母，使民盻盻然，将终岁勤动，不得以<br>养其父母，又称贷而益之，使老稚转乎沟壑，恶在其为民父母也？夫世禄，滕固<br>行之矣。《诗》云：‘雨我公田，遂及我私。’惟助为有公田。由此观之，虽周<br>亦助也。设为庠序学校以教之。庠者，养也。校者，教也。序者，射也。夏曰校，<br>殷曰序，周曰庠；学则三代共之，皆所以明人伦也。人伦明於上，小民亲於下。<br>有王者起，必来取法，是为王者师也。《诗》云：‘周虽旧邦，其命惟新。’文<br>王之谓也。子力行之，亦以新子之国！”使毕战问井地。孟子曰：“子之君将行<br>仁政，选择而使子，子必勉之！夫仁政，必自经界始。经界不正，井地不钧，穀<br>禄不平，是故暴君汙吏必慢其经界。经界既正，分田制禄可坐而定也。夫滕，壤<br>地褊小，将为君子焉，将为野人焉。无君子，莫治野人；无野人，莫养君子。请<br>野九一而助，国中什一使自赋。卿以下必有圭田，圭田五十亩，馀夫二十五亩。<br>死徙无出乡，乡田同井，出入相友，守望相助，疾病相扶持，则百姓亲睦。方里<br>而井，井九百亩，其中为公田。八家皆私百亩，同养公田。公事毕，然后敢治私<br>事，所以别野人也。此其大略也。若夫润泽之，则在君与子矣。”<br> 有为神农之言者许行，自楚之滕，踵门而告文公曰：“远方之人闻君行仁政，<br>愿受一廛而为氓。”文公与之处。其徒数十人，皆衣褐，捆屦、织席以为食。陈<br>良之徒陈相与其弟辛负耒耜而自宋之滕，曰：“闻君行圣人之政，是亦圣人也，<br>愿为圣人氓。”陈相见许行而大悦，尽弃其学而学焉。陈相见孟子，道许行之言<br>曰：“滕君则诚贤君也。虽然，未闻道也。贤者与民并耕而食，饔飧而治。今也<br>滕有仓禀府库，则是厉民而以自养也，恶得贤？”孟子曰：“许子必种粟而后食<br>乎？”曰：“然。”“许子必织布然后衣乎？”曰：“否。许子衣褐。”“许子<br>冠乎？”曰：“冠。”曰：“奚冠？”曰：“冠素。”曰：“自织之与？”曰：<br>“否；以粟易之。”曰：“许子奚为不自织？”曰：“害於耕。”曰：“许子以<br>釜甑爨，以铁耕乎？”曰：“然。”“自为之与？”曰：“否。以粟易之。”<br>“以粟易械器者，不为厉陶冶；陶冶亦以其械器易粟者，岂为厉农夫哉？且许子<br>何不为陶冶，舍皆取诸其宫中而用之？何为纷纷然与百工交易？何许子之不惮烦？”<br>曰：“百工之事固不可耕且为也。”“然则治天下独可耕且为与？有大人之事，<br>有小人之事。且一人之身，而百工之所为备，如必自为而后用之，是率天下而路<br>也。故曰或劳心，或劳力；劳心者治人，劳力者治於人；治於人者食人，治人者<br>食於人，天下之通义也。当尧之时，天下犹未平，洪水横流，氾滥於天下，草木<br>畅茂，禽兽繁殖，五穀不登，禽兽偪人，兽蹄鸟迹之道交於中国。尧独忧之，举<br>舜而敷治焉。舜使益掌火，益烈山泽而焚之，禽兽逃匿。禹疏九河，瀹济、漯而<br>注诸海，决汝、汉，排淮、泗而注之江，然后中国可得而食也。当是时也，禹八<br>年於外，三过其门而不入，虽欲耕，得乎？后稷教民稼穑，树艺五穀。五穀熟而<br>民人育。人之有道也，饱食、暖衣、逸居而无教，则近於禽兽。圣人有忧之，使<br>契为司徒，教以人伦：父子有亲，君臣有义，夫妇有别，长幼有叙，朋友有信。<br>放勋曰：‘劳之来之，匡之直之，辅之翼之，使自得之，又从而振德之。’圣人<br>之忧民如此，而暇耕乎？尧以不得舜为己忧，舜以不得禹、皋陶为己忧。夫以百<br>亩之不易为己忧者，农夫也。分人以财谓之惠，教人以善谓之忠，为天下得人者<br>谓之仁。是故以天下与人易，为天下得人难。孔子曰：‘大哉尧之为君！惟天为<br>大，惟尧则之，荡荡乎民无能名焉！君哉舜也！巍巍乎有天下而不与焉！’尧、<br>舜之治天下，岂无所用其心哉？亦不用於耕耳。吾闻用夏变夷者，未闻变於夷者<br>也。陈良，楚产也，悦周公、仲尼之道，北学於中国。北方之学者，未能或之先<br>也。彼所谓豪杰之士也。子之兄弟事之数十年，师死而遂倍之！昔者孔子没，三<br>年之外，门人治任将归，入揖於子贡，相乡而哭，皆失声，然后归。子贡反，筑<br>室於场，独居三年，然后归。他日，子夏、子张、子游以有若似圣人，欲以所事<br>孔子事之，强曾子。曾子曰：‘不可，江、汉以濯之，秋阳以暴之，皜皜乎<br>不可尚已。’今也南蛮鴂舌之人，非先王之道，子倍子之师而学之，亦异於曾子<br>矣。吾闻出於幽谷迁於乔木者，未闻下乔木而入於幽谷者。鲁颂曰：‘戎狄是膺，<br>荆舒是惩。’周公方且膺之，子是之学，亦为不善变矣。”“从许子之道，则市<br>贾不贰，国中无伪。虽使五尺之童適市，莫之或欺。布帛长短同，则贾相若；麻<br>缕丝絮轻重同，则贾相若；五穀多寡同，则贾相若；屦大小同，则贾相若。”曰：<br>“夫物之不齐，物之情也。或相倍蓰，或相什百，或相千万。子比而同之，是乱<br>天下也。巨屦小屦同贾，人岂为之哉？从许子之道，相率而为伪者也，恶能治国<br>家？”<br> 墨者夷之因徐辟而求见孟子。孟子曰：“吾固愿见，今吾尚病，病愈，我且<br>往见，夷子不来！”他日，又求见孟子。孟子曰：“吾今则可以见矣。不直则道<br>不见，我且直之。吾闻夷子墨者，墨之治丧也，以薄为其道也。夷子思以易天下，<br>岂以为非是而不贵也。然而夷子葬其亲厚，则是以所贱事亲也。”徐子以告夷子。<br>夷子曰：“儒者之道，古之人若保赤子，此言何谓也？之则以为爱无差等，施由<br>亲始。”徐子以告孟子。孟子曰：“夫夷子信以为人之亲其兄之子为若亲其邻之<br>赤子乎？彼有取尔也。赤子匍匐将入井，非赤子之罪也。且天之生物也，使之一<br>本，而夷子二本故也。盖上世尝有不葬其亲者，其亲死，则举而委之於壑。他日<br>过之，狐狸食之，蝇蚋姑嘬之。其颡有泚，睨而不视。夫泚也，非为人泚，中心<br>达於面目，盖归反蘽梩而掩之。掩之诚是也，则孝子仁人之掩其亲，亦必<br>有道矣。”徐子以告夷子。夷子怃然，为间，曰：“命之矣。”<hr>
