<h4>《经部·春秋左传·襄公（元年～三十一年）》<b class="x">作者：不详</b></h4>
<br>    ◇襄公元年<br>    【经】元年春王正月，公即位。仲孙蔑会晋栾黡、宋华元、卫宁殖、曹人、<br>莒人、邾人、滕人、薛人围宋彭城。夏，晋韩厥帅师伐郑，仲孙蔑会齐崔杼、曹<br>人、邾人、杞人次于鄫。秋，楚公子壬夫帅师侵宋。九月辛酉，天王崩。邾子<br>来朝。冬，卫侯使公孙剽来聘。晋侯使荀罃来聘。<br>    【传】元年春己亥，围宋彭城。非宋地，追书也。于是为宋讨鱼石，故称宋，<br>且不登叛人也，谓之宋志。彭城降晋，晋人以宋五大夫在彭城者归，置诸瓠丘。<br>齐人不会彭城，晋人以为讨。二月，齐大子光为质于晋。<br>    夏五月，晋韩厥、荀偃帅诸侯之师伐郑，入其郛，败其徒兵于洧上。于是东<br>诸侯之师次于鄫，以待晋师。晋师自郑以鄫之师侵楚焦夷及陈，晋侯、卫侯<br>次于戚，以为之援。<br>    秋，楚子辛救郑，侵宋吕、留。郑子然侵宋，取犬丘。<br>    九月，邾子来朝，礼也。<br>    冬，卫子叔、晋知武子来聘，礼也。凡诸侯即位，小国朝之，大国聘焉，以<br>继好结信，谋事补阙，礼之大者也。<br>    ◇襄公二年<br>    【经】二年春王正月，葬简王。郑师伐宋。夏五月庚寅，夫人姜氏薨。六月<br>庚辰，郑伯仑卒。晋师、宋师、卫宁殖侵郑。秋七月，仲孙蔑会晋荀罃、宋华元、<br>卫孙林父、曹人、邾人于戚。己丑，葬我小君齐姜。叔孙豹如宋。冬，仲孙蔑会<br>晋荀罃、齐崔杼、宋华元、卫孙林父、曹人、邾人、滕人、薛人、小邾人于戚，<br>遂城虎牢。楚杀其大夫公子申。<br>    【传】二年春，郑师侵宋，楚令也。<br>    齐侯伐莱，莱人使正舆子赂夙沙卫以索马牛，皆百匹，齐师乃还。君子是以<br>知齐灵公之为“灵”也。<br>    夏，齐姜薨。初，穆姜使择美槚，以自为榇与颂琴。季文子取以葬。君子<br>曰：“非礼也。礼无所逆，妇，养姑者也，亏姑以成妇，逆莫大焉。《诗》曰：<br>‘其惟哲人，告之话言，顺德之行。’季孙于是为不哲矣。且姜氏，君之妣也。<br>《诗》曰：‘为酒为醴，烝畀祖妣，以洽百礼，降福孔偕。’”<br>    齐侯使诸姜宗妇来送葬。召莱子，莱子不会，故晏弱城东阳以逼之。<br>    郑成公疾，子驷请息肩于晋。公曰：“楚君以郑故，亲集矢于其目，非异人<br>任，寡人也。若背之，是弃力与言，其谁昵我？免寡人，唯二三子！”<br>    秋七月庚辰，郑伯仑卒。于是子罕当国，子驷为政，子国为司马。晋师侵郑，<br>诸大夫欲从晋。子驷曰：“官命未改。”<br>    会于戚，谋郑故也。孟献子曰：“请城虎牢以逼郑。”知武子曰：“善。鄫<br>之会，吾子闻崔子之言，今不来矣。滕、薛、小邾之不至，皆齐故也。寡君之忧<br>不唯郑。罃将复于寡君，而请于齐。得请而告，吾子之功也。若不得请，事将在<br>齐。君子之请，诸侯之福也，岂唯寡君赖之。”<br>    穆叔聘于宋，通嗣君也。<br>    冬，复会于戚，齐崔武子及滕、薛、小邾之大夫皆会，知武子之言故也。遂<br>城虎牢，郑人乃成。<br>    楚公子申为右司马，多受小国之赂，以逼子重、子辛，楚人杀之。故书曰：<br>“楚杀其大夫公子申。”<br>    ◇襄公三年<br>    【经】三年春，楚公子婴齐帅师伐吴。公如晋。夏四月壬戌，公及晋侯盟于<br>长樗。公至自晋。六月，公会单子、晋侯、宋公、卫侯、郑伯、莒子、邾子、齐<br>世子光。己未，同盟于鸡泽。陈侯使袁侨如会。戊寅，叔孙豹及诸侯之大夫及陈<br>袁侨盟。秋，公至自会。冬，晋荀罃帅师伐许。<br>    【传】三年春，楚子重伐吴，为简之师，克鸠兹，至于衡山。使邓廖帅组甲<br>三百、被练三千以侵吴。吴人要而击之，获邓廖。其能免者，组甲八十、被练三<br>百而已。子重归，既饮至，三日，吴人伐楚，取驾。驾，良邑也。邓廖，亦楚之<br>良也。君子谓：“子重于是役也，所获不如所亡。”楚人以是咎子重。子重病之，<br>遂遇心病而卒。<br>    公如晋，始朝也。夏，盟于长樗。孟献子相，公稽首。知武子曰：“天子在，<br>而君辱稽首，寡君惧矣。”孟献子曰：“以敝邑介在东表，密迩仇雠，寡君将君<br>是望，敢不稽首？”<br>    晋为郑服故，且欲修吴好，将合诸侯。使士匄告于齐曰：“寡君使匄，以岁<br>之不易，不虞之不戒，寡君愿与一二兄弟相见，以谋不协，请君临之，使匄乞盟。”<br>齐侯欲勿许，而难为不协，乃盟于耏外。<br>    祁奚请老，晋侯问嗣焉。称解狐，其仇也，将立之而卒。又问焉，对曰：<br>“午也可。”于是羊舌职死矣，晋侯曰：“孰可以代之？”对曰：“赤也可。”<br>于是使祁午为中军尉，羊舌赤佐之。君子谓：“祁奚于是能举善矣。称其仇，不<br>为谄。立其子，不为比。举其偏，不为党。《商书》曰：‘无偏无党，王道荡荡。’<br>其祁奚之谓矣！解狐得举，祁午得位，伯华得官，建一官而三物成，能举善也夫！<br>唯善，故能举其类。《诗》云：‘惟其有之，是以似之。’祁奚有焉。”<br>    六月，公会单顷公及诸侯。己未，同盟于鸡泽。<br>    晋侯使荀会逆吴子于淮上，吴子不至。<br>    楚子辛为令尹，侵欲于小国。陈成公使袁侨如会求成，晋侯使和组父告于诸<br>侯。秋，叔孙豹及诸侯之大夫及陈袁侨盟，陈请服也。<br>    晋侯之弟扬干乱行于曲梁，魏绛戮其仆。晋侯怒，谓羊舌赤曰：“合诸侯以<br>为荣也，扬干为戮，何辱如之？必杀魏绛，无失也！”对曰：“绛无贰志，事君<br>不辟难，有罪不逃刑，其将来辞，何辱命焉？”言终，魏绛至，授仆人书，将伏<br>剑。士鲂、张老止之。公读其书曰：“日君乏使，使臣斯司马。臣闻师众以顺为<br>武，军事有死无犯为敬。君合诸侯，臣敢不敬？君师不武，执事不敬，罪莫大焉。<br>臣惧其死，以及扬干，无所逃罪。不能致训，至于用钺。臣之罪重，敢有不从，<br>以怒君心，请归死于司寇。”公跣而出，曰：“寡人之言，亲爱也。吾子之讨，<br>军礼也。寡人有弟，弗能教训，使干大命，寡人之过也。子无重寡人之过，敢以<br>为请。”<br>    晋侯以魏绛为能以刑佐民矣，反役，与之礼食，使佐新军。张老为中军司马，<br>士富为候奄。<br>    楚司马公子何忌侵陈，陈叛故也。<br>    许灵公事楚，不会于鸡泽。冬，晋知武子帅师伐许。<br>    ◇襄公四年<br>    【经】四年春王三月己酉，陈侯午卒。夏，叔孙豹如晋。秋七月戊子，夫人<br>姒氏薨。葬陈成公。八月辛亥，葬我小君定姒。冬，公如晋。陈人围顿。<br>    【传】四年春，楚师为陈叛故，犹在繁阳。韩献子患之，言于朝曰：“文王<br>帅殷之叛国以事纣，唯知时也。今我易之，难哉！”<br>    三月，陈成公卒。楚人将伐陈，闻丧乃止。陈人不听命。臧武仲闻之，曰：<br>“陈不服于楚，必亡。大国行礼焉而不服，在大犹有咎，而况小乎？”夏，楚彭<br>名侵陈，陈无礼故也。<br>    穆叔如晋，报知武子之聘也，晋侯享之。金奏《肆夏》之三，不拜。工歌<br>《文王》之三，又不拜。歌《鹿鸣》之三，三拜。韩献子使行人子员问之，曰：<br>“子以君命，辱于敝邑。先君之礼，藉之以乐，以辱吾子。吾子舍其大，而重拜<br>其细，敢问何礼也？”对曰：“三《夏》，天子所以享元侯也，使臣弗敢与闻。<br>《文王》，两君相见之乐也，使臣不敢及。《鹿鸣》，君所以嘉寡君也，敢不拜<br>嘉。？《四牡》，君所以劳使臣也，敢不重拜？《皇皇者华》，君教使臣曰：<br>‘必咨于周。’臣闻之：‘访问于善为咨，咨亲为询，咨礼为度，咨事为诹，咨<br>难为谋。’臣获五善，敢不重拜？”<br>    秋，定姒薨。不殡于庙，无榇，不虞。匠庆谓季文子曰：“子为正卿，而小<br>君之丧不成，不终君也。君长，谁受其咎？”<br>    初，季孙为己树六槚于蒲圃东门之外。匠庆请木，季孙曰：“略。”匠庆<br>用蒲圃之槚，季孙不御。君子曰：“《志》所谓‘多行无礼，必自及也’，其<br>是之谓乎！”<br>    冬，公如晋听政，晋侯享公。公请属鄫，晋侯不许。孟献子曰：“以寡君<br>之密迩于仇雠，而愿固事君，无失官命。鄫无赋于司马，为执事朝夕之命敝邑，<br>敝邑褊小，阙而为罪，寡君是以愿借助焉！”晋侯许之。<br>    楚人使顿间陈而侵伐之，故陈人围顿。<br>    无终子嘉父使孟乐如晋，因魏庄子纳虎豹之皮，以请和诸戎。晋侯曰：“戎<br>狄无亲而贪，不如伐之。”魏绛曰：“诸侯新服，陈新来和，将观于我，我德则<br>睦，否则携贰。劳师于戎，而楚伐陈，必弗能救，是弃陈也，诸华必叛。戎，禽<br>兽也，获戎失华，无乃不可乎？《夏训》有之曰：‘有穷后羿。’”公曰：“后<br>羿何如？”对曰：“昔有夏之方衰也，后羿自鉏迁于穷石，因夏民以代夏政。恃<br>其射也，不修民事而淫于原兽。弃武罗、伯困、熊髡、龙圉而用寒浞。寒浞，伯<br>明氏之谗子弟也。伯明后寒弃之，夷羿收之，信而使之，以为己相。浞行媚于内<br>而施赂于外，愚弄其民而虞羿于田，树之诈慝以取其国家，外内咸服。羿犹不悛，<br>将归自田，家众杀而亨之，以食其子。其子不忍食诸，死于穷门。靡奔有鬲氏。<br>浞因羿室，生浇及豷，恃其谗慝诈伪而不德于民。使浇用师，灭斟灌及斟寻氏。<br>处浇于过，处豷于戈。靡自有鬲氏，收二国之烬，以灭浞而立少康。少康灭浇于<br>过，后杼灭豷于戈。有穷由是遂亡，失人故也。昔周辛甲之为大史也，命百官，<br>官箴王阙。于《虞人之箴》曰：‘芒芒禹迹，画为九州，经启九道。民有寝庙，<br>兽有茂草，各有攸处，德用不扰。在帝夷羿，冒于原兽，忘其国恤，而思其麀牡。<br>武不可重，用不恢于夏家。兽臣司原，敢告仆夫。’《虞箴》如是，可不惩乎？”<br>于是晋侯好田，故魏绛及之。<br>    公曰：“然则莫如和戎乎？”对曰：“和戎有五利焉：戎狄荐居，贵货易土，<br>土可贾焉，一也。边鄙不耸，民狎其野，穑人成功，二也。戎狄事晋，四邻振动，<br>诸侯威怀，三也。以德绥戎，师徒不勤，甲兵不顿，四也。鉴于后羿，而用德度，<br>远至迩安，五也。君其图之！”公说，使魏绛盟诸戎，修民事，田以时。<br>    冬十月，邾人、莒人伐鄫。臧纥救鄫，侵邾，败于狐骀。国人逆丧者皆<br>髽。鲁于是乎始髽，国人诵之曰：“臧之狐裘，败我于狐骀。我君小子，朱儒是<br>使。朱儒！朱儒！使我败于邾。”<br>    ◇襄公五年<br>    【经】五年春，公至自晋。夏，郑伯使公子发来聘。叔孙豹、鄫世子巫如<br>晋。仲孙蔑、卫孙林父子会吴于善道。秋，大雩。楚杀其大夫公子壬夫。公会晋<br>侯、宋公、陈侯、卫侯、郑伯、曹伯、莒子、邾子、滕子、薛伯、齐世子光、吴<br>人、鄫人于戚。公至自会。冬，戍陈。楚公子贞帅师伐陈。公会晋侯、宋公、<br>卫侯、郑伯、曹伯、齐世子光救陈。十有二月，公至自救陈。辛未，季孙行父卒。<br>    【传】五年春，公至自晋。<br>    王使王叔陈生愬戎于晋，晋人执之。士鲂如京师，言王叔之贰于戎也。<br>    夏，郑子国来聘，通嗣君也。<br>    穆叔觌鄫大子于晋，以成属鄫。书曰：“叔孙豹、鄫大子巫如晋。”<br>言比诸鲁大夫也。<br>    吴子使寿越如晋，辞不会于鸡泽之故，且请听诸侯之好。晋人将为之合诸侯，<br>使鲁、卫先会吴，且告会期。故孟献子、孙文子会吴于善道。<br>    秋，大雩，旱也。<br>    楚人讨陈叛故，曰：“由令尹子辛实侵欲焉。”乃杀之。书曰：“楚杀其大<br>夫公子壬夫。”贪也。君子谓：“楚共王于是不刑。《诗》曰：‘周道挺挺，我<br>心扃扃，讲事不令，集人来定。’己则无信，而杀人以逞，不亦难乎？《夏书》<br>曰：‘成允成功。’”<br>    九月丙午，盟于戚，会吴，且命戍陈也。穆叔以属鄫为不利，使鄫大夫<br>听命于会。<br>    楚子囊为令尹。范宣子曰：“我丧陈矣！楚人讨贰而立子囊，必改行而疾讨<br>陈。陈近于楚，民朝夕急，能无往乎？有陈，非吾事也，无之而后可。”<br>    冬，诸侯戍陈。子囊伐陈。十一月甲午，会于城棣以救之。<br>    季文子卒。大夫入敛，公在位。宰庀家器为葬备，无衣帛之妾，无食粟之马，<br>无藏金玉，无重器备。君子是以知季文子之忠于公室也。相三君矣，而无私积，<br>可不谓忠乎？<br>    ◇襄公六年<br>    【经】六年春王三月，壬午，杞伯姑容卒。夏，宋华弱来奔。秋，杞葬桓公。<br>滕子来朝。莒人灭鄫。冬，叔孙豹如邾，季孙宿如晋。十有二月，齐侯灭莱。<br>    【传】六年春，杞桓公卒，始赴以名，同盟故也。<br>    宋华弱与乐辔少相狎，长相优，又相谤也。子荡怒，以弓梏华弱于朝。平公<br>见之，曰：“司武而梏于朝，难以胜矣！”遂逐之。夏，宋华弱来奔。司城子罕<br>曰：“同罪异罚，非刑也。专戮于朝，罪孰大焉！”亦逐子荡。子荡射子罕之门，<br>曰：“几日而不我从！”子罕善之如初。<br>    秋，滕成公来朝，始朝公也。<br>    莒人灭鄫，鄫恃赂也。<br>    冬，穆叔如邾，聘，且修平。<br>    晋人以鄫故来讨，曰：“何故亡鄫？”季武子如晋见，且听命。<br>    十一月，齐侯灭莱，莱恃谋也。于郑子国之来聘也，四月，晏弱城东阳，而<br>遂围莱。甲寅，堙之环城，傅于堞。及杞桓公卒之月，乙未，王湫帅师及正舆子、<br>棠人军齐师，齐师大败之。丁未，入莱。莱共公浮柔奔棠。正舆子、王湫奔莒，<br>莒人杀之。四月，陈无宇献莱宗器于襄宫。晏弱围棠，十一月丙辰，而灭之。迁<br>莱于郳。高厚、崔杼定其田。<br>    ◇襄公七年<br>    【经】七年春，郯子来朝。夏四月，三卜郊，不从，乃免牲。小邾子来朝。<br>城费。秋，季孙宿如卫。八月，螽。冬十月，卫侯使孙林父来聘。壬戌，及孙林<br>父盟。楚公子贞帅师围陈。十有二月，公会晋侯、宋公、陈侯、卫侯、曹伯、莒<br>子、邾子于鄬。郑伯髡顽如会，未见诸侯，丙戌，卒于鄵。陈侯逃归。<br>    【传】七年春，郯子来朝，始朝公也。<br>    夏四月，三卜郊，不从，乃免牲。孟献子曰：“吾乃今而后知有卜筮。夫郊，<br>祀后稷以祈农事也。是故启蛰而郊，郊而后耕。今既耕而卜郊，宜其不从也。”<br>    南遗为费宰。叔仲昭伯为隧正，欲善季氏而求媚于南遗，谓遗：“请城费，<br>吾多与而役。”故季氏城费。<br>    小邾穆公来朝，亦始朝公也。<br>    秋，季武子如卫，报子叔之聘，且辞缓报，非贰也。<br>    冬十月，晋韩献子告老。公族穆子有废疾，将立之。辞曰：“《诗》曰：<br>‘岂不夙夜，谓行多露。’又曰：‘弗躬弗亲，庶民弗信。’无忌不才，让，其<br>可乎？请立起也！与田苏游，而曰好仁。《诗》曰：‘靖共尔位，好是正直。神<br>之听之，介尔景福。’恤民为德，正直为正，正曲为直，参和为仁。如是，则神<br>听之，介福降之。立之，不亦可乎？”庚戌，使宣子朝，遂老。晋侯谓韩无忌仁，<br>使掌公族大夫。<br>    卫孙文子来聘，且拜武子之言，而寻孙桓子之盟。公登亦登。叔孙穆子相，<br>趋进曰：“诸侯之会，寡君未尝后卫君。今吾子不后寡君，寡君未知所过。吾子<br>其少安！”孙子无辞，亦无悛容。<br>    穆叔曰：“孙子必亡。为臣而君，过而不悛，亡之本也。《诗》曰：‘退食<br>自公，委蛇委蛇。’谓从者也。衡而委蛇必折。”<br>    楚子囊围陈，会于鄬以救之。<br>    郑僖公之为大子也，于成之十六年，与子罕适晋，不礼焉。又与子丰适楚，<br>亦不礼焉。及其元年，朝于晋。子丰欲愬诸晋而废之，子罕止之。及将会于鄬，<br>子驷相，又不礼焉。侍者谏，不听，又谏，杀之。及鄵，子驷使贼夜弑僖公，<br>而以疟疾赴于诸侯。简公生五年，奉而立之。<br>    陈人患楚。庆虎、庆寅谓楚人曰：“吾使公子黄往而执之。”楚人从之。二<br>庆使告陈侯于会，曰：“楚人执公子黄矣！君若不来，群臣不忍社稷宗庙，惧有<br>二图。”陈侯逃归。<br>    ◇襄公八年<br>    【经】八年春王正月，公如晋。夏，葬郑僖公。郑人侵蔡，获蔡公子燮。季<br>孙宿会晋侯、郑伯、齐人、宋人、卫人、邾人于邢丘。公至自晋。莒人伐我东鄙。<br>秋九月，大雩。冬，楚公子贞帅师伐郑。晋侯使士匄来聘。<br>    【传】八年春，公如晋，朝，且听朝聘之数。<br>    郑群公子以僖公之死也，谋子驷。子驷先之。夏四月庚辰，辟杀子狐、子熙、<br>子侯、子丁。孙击、孙恶出奔卫。<br>    庚寅，郑子国、子耳侵蔡，获蔡司马公子燮。郑人皆喜，唯子产不顺，曰：<br>“小国无文德，而有武功，祸莫大焉。楚人来讨，能勿从乎？从之，晋师必至。<br>晋、楚伐郑，自今郑国不四五年，弗得宁矣。”子国怒之曰：“尔何知？国有大<br>命，而有正卿。童子言焉，将为戮矣。”<br>    五月甲辰，会于邢丘，以命朝聘之数，使诸侯之大夫听命。季孙宿、齐高厚、<br>宋向戌、卫宁殖、邾大夫会之。郑伯献捷于会，故亲听命。大夫不书，尊晋侯也。<br>    莒人伐我东鄙，以疆鄫田。<br>    秋九月，大雩，旱也。<br>    冬，楚子囊伐郑，讨其侵蔡也。<br>    子驷、子国、子耳欲从楚，子孔、子蟜、子展欲待晋。子驷曰：“《周诗》<br>有之曰：‘俟河之清，人寿几何？兆云询多，职竞作罗。’谋之多族，民之多违，<br>事滋无成。民急矣，姑从楚以纾吾民。晋师至，吾又从之。敬共币帛，以待来者，<br>小国之道也。犠牲玉帛，待于二竞，以待强者而庇民焉。寇不为害，民不罢病，<br>不亦可乎？”子展曰：“小所以事大，信也。小国无信，兵乱日至，亡无日矣。<br>五会之信，今将背之，虽楚救我，将安用之？亲我无成，鄙我是欲，不可从也。<br>不如待晋。晋君方明，四军无阙，八卿和睦，必不弃郑。楚师辽远，粮食将尽，<br>必将速归，何患焉？舍之闻之：‘杖莫如信。’完守以老楚，杖信以待晋，不亦<br>可乎？”子驷曰：“《诗》云：‘谋夫孔多，是用不集。发言盈庭，谁敢执其咎？<br>如匪行迈谋，是用不得于道。’请从楚，騑也受其咎。”乃及楚平。<br>    使王子伯骈告于晋，曰：“君命敝邑：‘修而车赋，儆而师徒，以讨乱略。’<br>蔡人不从，敝邑之人，不敢宁处，悉索敝赋，以讨于蔡，获司马燮，献于邢丘。<br>今楚来讨曰：‘女何故称兵于蔡？’焚我郊保，冯陵我城郭。敝邑之众，夫妇男<br>女，不皇启处，以相救也。翦焉倾覆，无所控告。民死亡者，非其父兄，即其子<br>弟，夫人愁痛，不知所庇。民知穷困，而受盟于楚，狐也与其二三臣不能禁止。<br>不敢不告。”知武子使行人子员对之曰：“君有楚命，亦不使一介行李告于寡君，<br>而即安于楚。君之所欲也，谁敢违君？寡君将帅诸侯以见于城下，唯君图之！”<br>    晋范宣子来聘，且拜公之辱，告将用师于郑。公享之，宣子赋《摽有梅》。<br>季武子曰：“谁敢哉！今譬于草木，寡君在君，君之臭味也。欢以承命，何时之<br>有？”武子赋《角弓》。宾将出，武子赋《彤弓》。宣子曰：“城濮之役，我先<br>君文公献功于衡雍，受彤弓于襄王，以为子孙藏。匄也，先君守官之嗣也，敢不<br>承命？”君子以为知礼。<br>    ◇襄公九年<br>    【经】九年春，宋灾。夏，季孙宿如晋。五月辛酉，夫人姜氏薨。秋八月癸<br>未，葬我小君穆姜。冬，公会晋侯、宋公、卫侯、曹伯、莒子、邾子、滕子、薛<br>伯、杞伯，小邾子、齐世子光伐郑。十有二月己亥，同盟于戏。楚子伐郑。<br>    【传】九年春，宋灾。乐喜为司城以为政。使伯氏司里，火所未至，彻小屋，<br>涂大屋；陈畚挶，具绠缶，备水器；量轻重，蓄水潦，积土涂；巡丈城，缮守<br>备，表火道。使华臣具正徒，令隧正纳郊保，奔火所。使华阅讨右官，官庀其司。<br>向戌讨左，亦如之。使乐遄庀刑器，亦如之。使皇郧命校正出马，工正出车，备<br>甲兵，庀武守。使西鉏吾庀府守。令司宫、巷伯儆宫。二师令四乡正敬享，祝宗<br>用马于四墉，祀盘庚于西门之外。<br>    晋侯问于士弱曰：“吾闻之，宋灾，于是乎知有天道。何故？”对曰：“古<br>之火正，或食于心，或食于咮，以出内火。是故咮为鹑火，心为大火。陶唐<br>氏之火正阏伯居商丘，祀大火，而火纪时焉。相土因之，故商主大火。商人阅其<br>祸败之衅，必始于火，是以日知其有天道也。”公曰：“可必乎？”对曰：“在<br>道。国乱无象，不可知也。”<br>    夏，季武子如晋，报宣子之聘也。<br>    穆姜薨于东宫。始往而筮之，遇《艮》之八ⅶⅶ。史曰：“是谓《艮》之<br>《随》ⅷⅲ。《随》其出也。君必速也。”姜曰：“亡。是于《周易》曰：<br>‘《随》，元亨利贞，无咎。’元，体之长也；亨，嘉之会也；利，义之和也；<br>贞，事之干也。体仁足以长人，嘉德足以合礼，利物足以和义，贞固足以干事，<br>然，故不可诬也，是以虽《随》无咎。今我妇人而与于乱。固在下位而有不仁，<br>不可谓元。不靖国家，不可谓亨。作而害身，不可谓利。弃位而姣，不可谓贞。<br>有四德者，《随》而无咎。我皆无之，岂《随》也哉？我则取恶，能无咎乎？必<br>死于此，弗得出矣。”<br>    秦景公使士雃乞师于楚，将以伐晋，楚子许之。子囊曰：“不可。当今<br>吾不能与晋争。晋君类能而使之，举不失选，官不易方。其卿让于善，其大夫不<br>失守，其士竞于教，其庶人力于农穑。商工皂隶，不知迁业。韩厥老矣，知罃禀<br>焉以为政。范匄少于中行偃而上之，使佐中军。韩起少于栾黡，而栾黡、士鲂上<br>之，使佐上军。魏绛多功，以赵武为贤而为之佐。君明臣忠，上让下竞。当是时<br>也，晋不可敌，事之而后可。君其图之！”王曰：“吾既许之矣。虽不及晋，必<br>将出师。”秋，楚子师于武城以为秦援。秦人侵晋，晋饥，弗能报也。<br>    冬十月，诸侯伐郑。庚午，季武子、齐崔杼、宋皇郧从荀罃、士匄门于鄟<br>门。卫北宫括、曹人、邾人从荀偃、韩起门于师之梁。滕人、薛人从栾黡、士鲂<br>门于北门。杞人、郳人从赵武、魏绛斩行栗。甲戌，师于汜，令于诸侯曰：<br>“修器备，盛糇粮，归老幼，居疾于虎牢，肆眚，围郑。”郑人恐，乃行成。中<br>行献子曰：“遂围之，以待楚人之救也而与之战。不然，无成。”知武子曰：<br>“许之盟而还师，以敝楚人。吾三分四军，与诸侯之锐以逆来者，于我未病，楚<br>不能矣，犹愈于战。暴骨以逞，不可以争。大劳未艾。君子劳心，小人劳力，先<br>王之制也”诸侯皆不欲战，乃许郑成。十一月己亥，同盟于戏，郑服也。<br>    将盟，郑六卿公子騑、公子发、公子嘉、公孙辄、公孙虿、公孙舍之及其<br>大夫、门子皆从郑伯。晋士庄子为载书，曰：“自今日既盟之后，郑国而不唯晋<br>命是听，而或有异志者，有如此盟。”公子騑趋进曰：“天祸郑国，使介居二<br>大国之间。大国不加德音而乱以要之，使其鬼神不获歆其禋祀，其民人不获享其<br>土利，夫妇辛苦垫隘，无所底告。自今日既盟之后，郑国而不唯有礼与强可以庇<br>民者是从，而敢有异志者，亦如之。”荀偃曰：“改载书。”公孙舍之曰：“昭<br>大神，要言焉。若可改也，大国亦可叛也。”知武子谓献子曰：“我实不德，而<br>要人以盟，岂礼也哉！非礼，何以主盟？姑盟而退，修德息师而来，终必获郑，<br>何必今日？我之不德，民将弃我，岂唯郑？若能休和，远人将至，何恃于郑？”<br>乃盟而还。<br>    晋人不得志于郑，以诸侯复伐之。十二月癸亥，门其三门。闰月，戊寅，济<br>于阴阪，侵郑。次于阴口而还。子孔曰：“晋师可击也，师老而劳，且有归志，<br>必大克之。”子展曰：“不可。”<br>    公送晋侯。晋侯以公宴于河上，问公年，季武子对曰：“会于沙随之岁，寡<br>君以生。”晋侯曰：“十二年矣！是谓一终，一星终也。国君十五而生子。冠而<br>生子，礼也，君可以冠矣！大夫盍为冠具？”武子对曰：“君冠，必以祼享之礼<br>行之，以金石之乐节之，以先君之祧处之。今寡君在行，未可具也。请及兄弟之<br>国而假备焉。”晋侯曰：“诺。”公还，及卫，冠于成公之庙，假钟磬焉，礼也。<br>    楚子伐郑，子驷将及楚平。子孔、子蟜曰：“与大国盟，口血未干而背之，<br>可乎？”子驷、子展曰：“吾盟固云：‘唯强是从。’今楚师至，晋不我救，则<br>楚强矣。盟誓之言，岂敢背之？且要盟无质，神弗临也，所临唯信。信者，言之<br>瑞也，善之主也，是故临之。明神不蠲要盟，背之可也。”乃及楚平。公子罢戎<br>入盟，同盟于中分。<br>    楚庄夫人卒，王未能定郑而归。<br>    晋侯归，谋所以息民。魏绛请施舍，输积聚以贷。自公以下，苟有积者，尽<br>出之。国无滞积，亦无困人。公无禁利，亦无贪民。祈以币更，宾以特牲，器用<br>不作，车服从给。行之期年，国乃有节。三驾而楚不能与争。<br>    ◇襄公十年<br>    【经】十年春，公会晋侯、宋公、卫侯、曹伯、莒子、邾子、滕子、薛伯、<br>杞伯、小邾子、齐世子光会吴于柤。夏，五月甲午，遂灭偪阳。公至自会。楚<br>公子贞、郑公孙辄帅师伐宋。晋师伐秦。秋，莒人伐我东鄙。公会晋侯、宋公、<br>卫侯、曹伯、莒子、邾子、齐世子光、滕子、薛伯、杞伯、小邾子伐郑。冬，盗<br>杀郑公子騑、公子发、公孙辄。戍郑虎牢。楚公子贞帅师救郑。公至自伐郑。<br>    【传】十年春，会于柤，会吴子寿梦也。三月癸丑，齐高厚相大子光以先<br>会诸侯于钟离，不敬。士庄子曰：“高子相大子以会诸侯，将社稷是卫，而皆不<br>敬，弃社稷也，其将不免乎！”<br>    夏四月戊午，会于柤。<br>    晋荀偃、士匄请伐偪阳，而封宋向戌焉。荀罃曰：“城小而固，胜之不武，<br>弗胜为笑。”固请。丙寅，围之，弗克。孟氏之臣秦堇父辇重如役。偪阳人启门，<br>诸侯之士门焉。县门发，郰人纥抉之以出门者。狄虒弥建大车之轮而蒙之以甲<br>以为橹，左执之，右拔戟，以成一队。孟献子曰：“《诗》所谓‘有力如虎’者<br>也。”主人县布，堇父登之，及堞而绝之。队则又县之，苏而复上者三。主人辞<br>焉，乃退，带其断以徇于军三日。<br>    诸侯之师久于偪阳，荀偃、士匄请于荀罃曰：“水潦将降，惧不能归，请班<br>师。”知伯怒，投之以机，出于其间，曰：“女成二事而后告余。余恐乱命，以<br>不女违。女既勤君而兴诸侯，牵帅老夫以至于此，既无武守，而又欲易余罪，曰：<br>‘是实班师，不然克矣’。余赢老也，可重任乎？七日不克，必尔乎取之！”五<br>月庚寅，荀偃、士匄帅卒攻偪阳，亲受矢石。甲午，灭之。书曰“遂灭偪阳”，<br>言自会也。以与向戌，向戌辞曰：“君若犹辱镇抚宋国，而以偪阳光启寡君，群<br>臣安矣，其何贶如之？若专赐臣，是臣兴诸侯以自封也，其何罪大焉？敢以死请。”<br>乃予宋公。<br>    宋公享晋侯于楚丘，请以《桑林》。荀罃辞。荀偃、士匄曰：“诸侯宋、鲁，<br>于是观礼。鲁有禘乐，宾祭用之。宋以《桑林》享君，不亦可乎？”舞，师题以<br>旌夏，晋侯惧而退入于房。去旌，卒享而还。及著雍，疾。卜，桑林见。荀偃、<br>士匄欲奔请祷焉。荀罃不可，曰：“我辞礼矣，彼则以之。犹有鬼神，于彼加之。”<br>晋侯有间，以偪阳子归，献于武宫，谓之夷俘。偪阳妘姓也。使周内史选其族<br>嗣，纳诸霍人，礼也。<br>    师归，孟献子以秦堇父为右。生秦丕兹，事仲尼。<br>    六月，楚子囊、郑子耳伐宋，师于訾毋。庚午，围宋，门于桐门。<br>    晋荀罃伐秦，报其侵也。<br>    卫侯救宋，师于襄牛。郑子展曰：“必伐卫，不然，是不与楚也。得罪于晋，<br>又得罪于楚，国将若之何？”子驷曰：“国病矣！”子展曰：“得罪于二大国，<br>必亡。病不犹愈于亡乎？”诸大夫皆以为然。故郑皇耳帅师侵卫，楚令也。孙文<br>子卜追之，献兆于定姜。姜氏问繇。曰：“兆如山陵，有夫出征，而丧其雄。”<br>姜氏曰：“征者丧雄，御寇之利也。大夫图之！”卫人追之，孙蒯获郑皇耳于犬<br>丘。<br>    秋七月，楚子囊、郑子耳伐我西鄙。还，围萧，八月丙寅，克之。九月，子<br>耳侵宋北鄙。孟献子曰：“郑其有灾乎！师竞已甚。周犹不堪竞，况郑乎？有灾，<br>其执政之三士乎！”<br>    莒人间诸侯之有事也，故伐我东鄙。<br>    诸侯伐郑。齐崔杼使大子光先至于师，故长于滕。己酉，师于牛首。<br>    初，子驷与尉止有争，将御诸侯之师而黜其车。尉止获，又与之争。子驷抑<br>尉止曰：“尔车，非礼也。”遂弗使献。初，子驷为田洫，司氏、堵氏、侯氏、<br>子师氏皆丧田焉，故五族聚群不逞之人，因公子之徒以作乱。于是子驷当国，子<br>国为司马，子耳为司空，子孔为司徒。冬十月戊辰，尉止、司臣、侯晋、堵女父、<br>子师仆帅贼以入，晨攻执政于西宫之朝，杀子驷、子国、子耳，劫郑伯以如北宫。<br>子孔知之，故不死。书曰“盗”，言无大夫焉。<br>    子西闻盗，不儆而出，尸而追盗，盗入于北宫，乃归授甲。臣妾多逃，器用<br>多丧。子产闻盗，为门者，庀群司，闭府库，慎闭藏，完守备，成列而后出，兵<br>车十七乘，尸而攻盗于北宫。子蟜帅国人助之，杀尉止，子师仆，盗众尽死。<br>侯晋奔晋。堵女父、司臣、尉翩、司齐奔宋。<br>    子孔当国，为载书，以位序，听政辟。大夫、诸司、门子弗顺，将诛之。子<br>产止之，请为之焚书。子孔不可，曰：“为书以定国，众怒而焚之，是众为政也，<br>国不亦难乎？”子产曰：“众怒难犯，专欲难成，合二难以安国，危之道也。不<br>如焚书以安众，子得所欲，众亦得安，不亦可乎？专欲无成，犯众兴祸，子必从<br>之。”乃焚书于仓门之外，众而后定。<br>    诸侯之师城虎牢而戍之。晋师城梧及制，士鲂、魏绛戍之。书曰“戍郑虎牢”，<br>非郑地也，言将归焉。郑及晋平。楚子囊救郑。十一月，诸侯之师还郑而南，至<br>于阳陵，楚师不退。知武子欲退，曰：“今我逃楚，楚必骄，骄则可与战矣。”<br>栾黡曰：“逃楚，晋之耻也。合诸侯以益耻，不如死！我将独进。”师遂进。己<br>亥，与楚师夹颍而军。子矫曰：“诸侯既有成行，必不战矣。从之将退，不从亦<br>退。退，楚必围我。犹将退也。不如从楚，亦以退之。”宵涉颍，与楚人盟。栾<br>黡欲伐郑师，荀罃不可，曰：“我实不能御楚，又不能庇郑，郑何罪？不如致怨<br>焉而还。今伐其师，楚必救之，战而不克，为诸侯笑。克不可命，不如还也！”<br>丁未，诸侯之师还，侵郑北鄙而归。楚人亦还。<br>    王叔陈生与伯舆争政。王右伯舆，王叔陈生怒而出奔。及河，王复之，杀史<br>狡以说焉。不入，遂处之。晋侯使士匄平王室，王叔与伯舆讼焉。王叔之宰与伯<br>舆之大夫瑕禽坐狱于王庭，士匄听之。王叔之宰曰：“筚门闺窦之人而皆陵其上，<br>其难为上矣！”瑕禽曰：“昔平王东迁，吾七姓从王，牲用备具。王赖之，而赐<br>之骍旄之盟，曰：‘世世无失职。’若筚门闺窦，其能来东底乎？且王何赖焉？<br>今自王叔之相也，政以贿成，而刑放于宠。官之师旅，不胜其富，吾能无筚门闺<br>窦乎？唯大国图之！下而无直，则何谓正矣？”范宣子曰：“天子所右，寡君亦<br>右之。所左，亦左之。”使王叔氏与伯舆合要，王叔氏不能举其契。王叔奔晋。<br>不书，不告也。单靖公为卿士，以相王室。<br>    ◇襄公十一年<br>    【经】十有一年春王正月，作三军。夏四月，四卜郊，不从，乃不郊。郑公<br>孙舍之帅师侵宋。公会晋侯、宋公、卫侯、曹伯、齐世子光、莒子、邾子、滕子、<br>薛伯、杞伯、小邾子伐郑。秋七月己未，同盟于亳城北。公至自伐郑。楚子、郑<br>伯伐宋。公会晋侯、宋公、卫侯、曹伯、齐世子光、莒子、邾子、滕子、薛伯、<br>杞伯、小邾子伐郑，会于萧鱼。公至自会。楚执郑行人良霄。冬，秦人伐晋。<br>    【传】十一年春，季武子将作三军，告叔孙穆子曰：“请为三军，各征其军。”<br>穆子曰：“政将及子，子必不能。”武子固请之，穆子曰：“然则盟诸？”乃盟<br>诸僖闳，诅诸五父之衢。<br>    正月，作三军，三分公室而各有其一。三子各毁其乘。李氏使其乘之人，以<br>其役邑入者，无征；不入者，倍征。孟氏使半为臣，若子若弟。叔孙氏使尽为臣，<br>不然，不舍。<br>    郑人患晋、楚之故，诸大夫曰：“不从晋，国几亡。楚弱于晋，晋不吾疾也。<br>晋疾，楚将辟之。何为而使晋师致死于我，楚弗敢敌，而后可固与也。”子展曰：<br>“与宋为恶，诸侯必至，吾从之盟。楚师至，吾又从之，则晋怒甚矣。晋能骤来，<br>楚将不能，吾乃固与晋。”大夫说之，使疆埸之司恶于宋。宋向戌侵郑，大获。<br>子展曰：“师而伐宋可矣。若我伐宋，诸侯之伐我必疾，吾乃听命焉，且告于楚。<br>楚师至，吾又与之盟，而重赂晋师，乃免矣。”夏，郑子展侵宋。<br>    四月，诸侯伐郑。己亥，齐大子光、宋向戌先至于郑，门于东门。其莫，晋<br>荀罃至于西郊，东侵旧许。卫孙林父侵其北鄙。六月，诸侯会于北林，师于向，<br>右还，次于琐，围郑。观兵于南门，西济于济隧。郑人惧，乃行成。<br>    秋七月，同盟于亳。范宣子曰：“不慎，必失诸侯。诸侯道敝而无成，能无<br>贰乎？”乃盟，载书曰：“凡我同盟，毋蕴年，毋壅利，毋保奸，毋留慝，救灾<br>患，恤祸乱，同好恶，奖王室。或间兹命，司慎司盟，名山名川，群神群祀，先<br>王先公，七姓十二国之祖，明神殛之，俾失其民，队命亡氏，踣其国家。”<br>    楚子囊乞旅于秦，秦右大夫詹帅师从楚子，将以伐郑。郑伯逆之。丙子，伐<br>宋。<br>    九月，诸侯悉师以复伐郑。郑人使良霄、大宰石<img height=32 width=32 border=0 src=/bzk/Z045.bmp >如楚，告将服于晋，曰：<br>“孤以社稷之故，不能怀君。君若能以玉帛绥晋，不然则武震以摄威之，孤之愿<br>也。”楚人执之，书曰“行人”，言使人也。诸侯之师观兵于郑东门，郑人使王<br>子伯骈行成。甲戌，晋赵武入盟郑伯。冬十月丁亥，郑子展出盟晋侯。十二月戊<br>寅，会于萧鱼。庚辰，赦郑囚，皆礼而归之。纳斥候，禁侵掠。晋侯使叔肸告于<br>诸侯。公使臧孙纥对曰：“凡我同盟，小国有罪，大国致讨，苟有以藉手，鲜不<br>赦宥。寡君闻命矣。”郑人赂晋侯以师悝、师触、师蠲，广车、軘车淳十五乘，<br>甲兵备，凡兵车百乘，歌钟二肆，及其镈磐，女乐二八。<br>    晋侯以乐之半赐魏绛，曰：“子教寡人和诸戎狄，以正诸华。八年之中，九<br>合诸侯，如乐之和，无所不谐。请与子乐之。”辞曰：“夫和戎狄，国之福也；<br>八年之中，九合诸侯，诸侯无慝，君之灵也，二三子之劳也，臣何力之有焉？抑<br>臣愿君安其乐而思其终也！《诗》曰：‘乐只君子，殿天子之邦。乐只君子，福<br>禄攸同。便蕃左右，亦是帅从。’夫乐以安德，义以处之，礼以行之，信以守之，<br>仁以厉之，而后可以殿邦国，同福禄，来远人，所谓乐也。《书》曰：‘居安思<br>危。’思则有备，有备无患，敢以此规。”公曰：“子之教，敢不承命。抑微子，<br>寡人无以待戎，不能济河。夫赏，国之典也，藏在盟府，不可废也，子其受之！”<br>魏绛于是乎始有金石之乐，礼也。<br>    秦庶长鲍、庶长武帅师伐晋以救郑。鲍先入晋地，士鲂御之，少秦师而弗设<br>备。壬午，武济自辅氏，与鲍交伐晋师。己丑，秦、晋战于栎，晋师败绩，易秦<br>故也。<br>    ◇襄公十二年<br>    【经】十有二年春王二月，莒人伐我东鄙，围台。季孙宿帅师救台，遂入郓。<br>夏，晋侯使士鲂来聘。秋九月，吴子乘卒。冬，楚公子贞帅师侵宋。公如晋。<br>    【传】十二年春，莒人伐我东鄙，围台。季武子救台，遂入郓，取其钟以为<br>公盘。<br>    夏，晋士鲂来聘，且拜师。<br>    秋，吴子寿梦卒。临于周庙，礼也。凡诸侯之丧，异姓临于外，同姓于宗庙，<br>同宗于祖庙，同族于祢庙。是故鲁为诸姬，临于周庙。为邢、凡、蒋、茅、胙、<br>祭临于周公之庙。<br>    冬，楚子囊、秦庶长无地伐宋，师于扬梁，以报晋之取郑也。<br>    灵王求后于齐。齐侯问对于晏桓子，桓子对曰：“先王之礼辞有之，天子求<br>后于诸侯，诸侯对曰：‘夫妇所生若而人。妾妇之子若而人。’无女而有姊妹及<br>姑姊妹，则曰：‘先守某公之遗女若而人。’”齐侯许昏，王使阴里逆之。<br>    公如晋，朝，且拜士鲂之辱，礼也。<br>    秦嬴归于楚。楚司马子庚聘于秦，为夫人宁，礼也。<br>    ◇襄公十三年<br>    【经】十有三年春，公至自晋。夏，取邿。秋九月庚辰，楚子审卒。冬，<br>城防。<br>    【传】十三年春，公至自晋，孟献子书劳于庙，礼也。<br>    夏，邿乱，分为三。师救邿，遂取之。凡书“取”，言易也。用大师焉<br>曰“灭”。弗地曰“入”。<br>    荀罃、士鲂卒。晋侯蒐于绵上以治兵，使士匄将中军，辞曰：“伯游长。昔<br>臣习于知伯，是以佐之，非能贤也。请从伯游。”荀偃将中军，士匄佐之。使韩<br>起将上军，辞以赵武。又使栾黡，辞曰：“臣不如韩起。韩起愿上赵武，君其听<br>之！”使赵武将上军，韩起佐之。栾黡将下军，魏绛佐之。新军无帅，晋侯难其<br>人，使其什吏，率其卒乘官属，以从于下军，礼也。晋国之民，是以大和，诸侯<br>遂睦。君子曰：“让，礼之主也。范宣子让，其下皆让。栾黡为汰，弗敢违也。<br>晋国以平，数世赖之。刑善也夫！一人刑善，百姓休和，可不务乎？《书》曰：<br>‘一人有庆，兆民赖之，其宁惟永。’其是之谓乎？周之兴也，其《诗》曰：<br>‘仪刑文王，万邦作孚。’言刑善也。及其衰也，其《诗》曰：‘大夫不均，我<br>从事独贤。’言不让也。世之治也，君子尚能而让其下，小人农力以事其上，是<br>以上下有礼，而谗慝黜远，由不争也，谓之懿德。及其乱也，君子称其功以加小<br>人，小人伐其技以冯君子，是以上下无礼，乱虐并生，由争善也，谓之昏德。国<br>家之敝，恒必由之。”<br>    楚子疾，告大夫曰：“不谷不德，少主社稷，生十年而丧先君，未及习师保<br>之教训，而应受多福。是以不德，而亡师于鄢，以辱社稷，为大夫忧，其弘多矣。<br>若以大夫之灵，获保首领以殁于地，唯是春秋窀穸之事，所以从先君于祢庙者，<br>请为‘灵’若‘厉’。大夫择焉！”莫对。及五命乃许。<br>    秋，楚共王卒。子囊谋谥。大夫曰：“君有命矣。”子囊曰：“君命以共，<br>若之何毁之？赫赫楚国，而君临之，抚有蛮夷，奄征南海，以属诸夏，而知其过，<br>可不谓共乎？请谥之‘共’。”大夫从之。<br>    吴侵楚，养由基奔命，子庚以师继之。养叔曰：“吴乘我丧，谓我不能师也，<br>必易我而不戒。子为三覆以待我，我请诱之。”子庚从之。战于庸浦，大败吴师，<br>获公子党。君子以吴为不吊。《诗》曰：“不吊昊天，乱靡有定。”<br>    冬，城防，书事，时也。于是将早城，臧武仲请俟毕农事，礼也。<br>    郑良霄、大宰石<img height=32 width=32 border=0 src=/bzk/Z045.bmp >犹在楚。石<img height=32 width=32 border=0 src=/bzk/Z045.bmp >言于子囊曰：“先王卜征五年，而岁习其祥，<br>祥习则行，不习则增修德而改卜。今楚实不竞，行人何罪？止郑一卿，以除其逼，<br>使睦而疾楚，以固于晋，焉用之？使归而废其使，怨其君以疾其大夫，而相牵引<br>也，不犹愈乎？”楚人归之。<br>    ◇襄公十四年<br>    【经】十有四年春王正月，季孙宿、叔老会晋士匄、齐人、宋人、卫人、郑<br>公孙虿、曹人、莒人、邾人、滕人、薛人、杞人、小邾人会吴于向。二月乙朔，<br>日有食之。夏四月，叔孙豹会晋荀偃、齐人、宋人、卫北宫括、郑公孙虿、曹人、<br>莒人、邾人、滕人、薛人、杞人、小邾人伐秦。己未，卫侯出奔齐。莒人侵我东<br>鄙。秋，楚公子贞帅师伐吴。冬，季孙宿会晋士匄、宋华阅、卫孙林父、郑公孙<br>虿、莒人、邾人于戚。<br>    【传】十四年春，吴告败于晋。会于向，为吴谋楚故也。范宣子数吴之不德<br>也，以退吴人。<br>    执莒公子务娄，以其通楚使也。<br>    将执戎子驹支。范宣子亲数诸朝，曰：“来！姜戎氏！昔秦人迫逐乃祖吾离<br>于瓜州，乃祖吾离被苫盖，蒙荆棘，以来归我先君。我先君惠公有不腆之田，与<br>女剖分而食之。今诸侯之事我寡君不如昔者，盖言语漏泄，则职女之由。诘朝之<br>事，尔无与焉！与将执女！”对曰：“昔秦人负恃其众，贪于土地，逐我诸戎。<br>惠公蠲其大德，谓我诸戎，是四岳之裔胄也，毋是翦弃。赐我南鄙之田，狐狸所<br>居，豺狼所嗥。我诸戎除翦其荆棘，驱其狐狸豺狼，以为先君不侵不叛之臣，至<br>于今不贰。昔文公与秦伐郑，秦人窃与郑盟而舍戍焉，于是乎有殽之师。晋御其<br>上，戎亢其下，秦师不复，我诸戎实然。譬如捕鹿，晋人角之，诸戎掎之，与晋<br>踣之，戎何以不免？自是以来，晋之百役，与我诸戎相继于时，以从执政，犹殽<br>志也。岂敢离逖？今官之师旅，无乃实有所阙，以携诸侯，而罪我诸戎！我诸戎<br>饮食衣服，不与华同，贽币不通，言语不达，何恶之能为？不与于会，亦无瞢焉！”<br>赋《青蝇》而退。宣子辞焉，使即事于会，成恺悌也。于是，子叔齐子为季武子<br>介以会，自是晋人轻鲁币，而益敬其使。<br>    吴子诸樊既除丧，将立季札。季札辞曰：“曹宣公之卒也，诸侯与曹人不义<br>曹君，将立子臧。子臧去之，遂弗为也，以成曹君。君子曰：‘能守节。’君，<br>义嗣也。谁敢奸君？有国，非吾节也。札虽不才，愿附于子臧，以无失节。”固<br>立之。弃其室而耕。乃舍之。<br>    夏，诸侯之大夫从晋侯伐秦，以报栎之役也。晋侯待于竟，使六卿帅诸侯之<br>师以进。及泾，不济。叔向见叔孙穆子。穆子赋《匏有苦叶》。叔向退而具舟，<br>鲁人、莒人先济。郑子蟜见卫北宫懿子曰：“与人而不固，取恶莫甚焉！若社<br>稷何？”懿子说。二子见诸侯之师而劝之济，济泾而次。秦人毒泾上流，师人多<br>死。郑司马子蟜帅郑师以进，师皆从之，至于棫林，不获成焉。荀偃令曰：<br>“鸡鸣而驾，塞井夷灶，唯余马首是瞻！”栾黡曰：“晋国之命，未是有也。余<br>马首欲东。”乃归。下军从之。左史谓魏庄子曰：“不待中行伯乎？”庄子曰：<br>“夫子命从帅。栾伯，吾帅也，吾将从之。从帅，所以待夫子也。”伯游曰：<br>“吾令实过，悔之何及，多遗秦禽。”乃命大还。晋人谓之迁延之役。<br>    栾鍼曰：“此役也，报栎之败也。役又无功，晋之耻也。吾有二位于戎路，<br>敢不耻乎？”与士鞅驰秦师，死焉。士鞅反，栾黡谓士匄曰：“余弟不欲住，而<br>子召之。余弟死，而子来，是而子杀余之弟也。弗逐，余亦将杀之。”士鞅奔秦。<br>    于是，齐崔杼、宋华阅、仲江会伐秦，不书，惰也。向之会亦如之。卫北宫<br>括不书于向，书于伐秦，摄也。<br>    秦伯问于士鞅曰：“晋大夫其谁先亡？”对曰：“其栾氏乎！”秦伯曰：<br>“以其汰乎？”对曰：“然。栾黡汰虐已甚，犹可以免。其在盈乎！”秦伯曰：<br>“何故？”对曰：“武子之德在民，如周人之思召公焉，爱其甘棠，况其子乎？<br>栾黡死，盈之善未能及人，武子所施没矣，而黡之怨实章，将于是乎在。”秦伯<br>以为知言，为之请于晋而复之。<br>    卫献公戒孙文子、宁惠子食，皆服而朝。日旰不召，而射鸿于囿。二子从之，<br>不释皮冠而与之言。二子怒。孙文子如戚，孙蒯入使。公饮之酒，使大师歌《巧<br>言》之卒章。大师辞，师曹请为之。初，公有嬖妾，使师曹诲之琴，师曹鞭之。<br>公怒，鞭师曹三百。故师曹欲歌之，以怒孙子以报公。公使歌之，遂诵之。<br>    蒯惧，告文子。文子曰：“君忌我矣，弗先。必死。”并帑于戚而入，见蘧<br>伯玉曰：“君之暴虐，子所知也。大惧社稷之倾覆，将若之何？”对曰：“君制<br>其国，臣敢奸之？虽奸之，庸如愈乎？”遂行，从近关出。公使子蟜、子伯、<br>子皮与孙子盟于丘宫，孙子皆杀之。四月己未，子展奔齐。公如鄄，使子行于孙<br>子，孙子又杀之。公出奔齐，孙氏追之，败公徒于河泽。鄄人执之。<br>    初，尹公佗学射于庚公差，庚公差学射于公孙丁。二子追公，公孙丁御公。<br>子鱼曰：“射为背师，不射为戮，射为礼乎。”射两軥而还。尹公佗曰：“子<br>为师，我则远矣。”乃反之。公孙丁授公辔而射之，贯臂。<br>    子鲜从公，及竟，公使祝宗告亡，且告无罪。定姜曰：“无神何告？若有，<br>不可诬也。有罪，若何告无？舍大臣而与小臣谋，一罪也。先君有冢卿以为师保，<br>而蔑之，二罪也。余以巾栉事先君，而暴妾使余，三罪也。告亡而已，无告无罪。”<br>    公使厚成叔吊于卫，曰：“寡君使瘠，闻君不抚社稷，而越在他竟，若之何<br>不吊？以同盟之故，使瘠敢私于执事曰：‘有君不吊，有臣不敏，君不赦宥，臣<br>亦不帅职，增淫发泄，其若之何？’”卫人使大叔仪对曰：“群臣不佞，得罪于<br>寡君。寡君不以即刑而悼弃之，以为君忧。君不忘先君之好，辱吊群臣，又重恤<br>之。敢拜君命之辱，重拜大贶。”厚孙归，复命，语臧武仲曰：“卫君其必归乎！<br>有大叔仪以守，有母弟鱄以出，或抚其内，或营其外，能无归乎？”<br>    齐人以郲寄卫侯。及其复也，以郲粮归。右宰谷从而逃归，卫人将杀之。<br>辞曰：“余不说初矣，余狐裘而羔袖。”乃赦之。卫人立公孙剽，孙林父、宁殖<br>相之，以听命于诸侯。<br>    卫侯在郲，臧纥如齐，唁卫侯。与之言，虐。退而告其人曰：“卫侯其不<br>得入矣！其言粪土也，亡而不变，何以复国？”子展、子鲜闻之，见臧纥，与之<br>言，道。臧孙说，谓其人曰：“卫君必入。夫二子者，或輓之，或推之，欲无<br>入，得乎？”<br>    师归自伐秦，晋侯舍新军，礼也。成国不过半天子之军，周为六军，诸侯之<br>大者，三军可也。于是知朔生盈而死，盈生六年而武子卒，彘裘亦幼，皆未可立<br>也。新军无帅，故舍之。<br>    师旷侍于晋侯。晋侯曰：“卫人出其君，不亦甚乎？”对曰：“或者其君实<br>甚。良君将赏善而刑淫，养民如子，盖之如天，容之如地。民奉其君，爱之如父<br>母，仰之如日月，敬之如神明，畏之如雷霆，其可出乎？夫君，神之主而民之望<br>也。若困民之主，匮神乏祀，百姓绝望，社稷无主，将安用之？弗去何为？天生<br>民而立之君，使司牧之，勿使失性。有君而为之贰，使师保之，勿使过度。是故<br>天子有公，诸侯有卿，卿置侧室，大夫有贰宗，士有朋友，庶人、工、商、皂、<br>隶、牧、圉皆有亲昵，以相辅佐也。善则赏之，过则匡之，患则救之，失则革之。<br>自王以下，各有父兄子弟，以补察其政。史为书，瞽为诗，工诵箴谏，大夫规诲，<br>士传言，庶人谤，商旅于市，百工献艺。故《夏书》曰：‘遒人以木铎徇于路。<br>官师相规，工执艺事以谏。’正月孟春，于是乎有之，谏失常也。天之爱民甚矣。<br>岂其使一人肆于民上，以从其淫，而弃天地之性？必不然矣。”<br>    秋，楚子为庸浦之役故，子囊师于棠以伐吴，吴不出而还。子囊殿，以吴为<br>不能而弗儆。吴人自皋舟之隘要而击之，楚人不能相救。吴人败之，获楚公子宜<br>谷。<br>    王使刘定公赐齐侯命，曰：“昔伯舅大公，右我先王，股肱周室，师保万民，<br>世胙大师，以表东海。王室之不坏，繄伯舅是赖。今余命女环！兹率舅氏之典，<br>纂乃祖考，无忝乃旧。敬之哉，无废朕命！”<br>    晋侯问卫故于中行献子，对曰：“不如因而定之。卫有君矣，伐之，未可以<br>得志而勤诸侯。史佚有言曰：‘因重而抚之。’仲虺有言曰：‘亡者侮之，乱者<br>取之，推亡固存，国之道也。’君其定卫以待时乎！”<br>    冬，会于戚，谋定卫也。<br>    范宣子假羽毛于齐而弗归，齐人始贰。<br>    楚子囊还自伐吴，卒。将死，遗言谓子庚：“必城郢。”君子谓：“子囊忠。<br>君薨不忘增其名，将死不忘卫社稷，可不谓忠乎？忠，民之望也。《诗》曰：<br>‘行归于周，万民所望。’忠也。”<br>    ◇襄公十五年<br>    【经】十有五年春，宋公使向戌来聘。二月己亥，及向戌盟于刘。刘夏逆王<br>后于齐。夏，齐侯伐我北鄙，围成。公救成，至遇。季孙宿、叔孙豹帅师城成郛。<br>秋八月丁巳，日有食之。邾人伐我南鄙。冬十有一月癸亥，晋侯周卒。<br>    【传】十五年春，宋向戌来聘，且寻盟。见孟献子，尤其室，曰：“子有令<br>闻，而美其室，非所望也！”对曰：“我在晋，吾兄为之，毁之重劳，且不敢间。”<br>    官师从单靖公逆王后于齐。卿不行，非礼也。<br>    楚公子午为令尹，公子罢戎为右尹，蒍子冯为大司马，公子櫜师为右司马，<br>公子成为左司马，屈到为莫敖，公子追舒为箴尹，屈荡为连尹，养由基为宫厩尹，<br>以靖国人。君子谓：“楚于是乎能官人。官人，国之急也。能官人，则民无觎心。<br>《诗》云：“嗟我怀人，置彼周行。’能官人也。王及公、侯、伯、子、男、甸、<br>采、卫大夫，各居其列，所谓周行也。”<br>    郑尉氏、司氏之乱，其余盗在宋。郑人以子西、伯有、子产之故，纳贿于宋，<br>以马四十乘与师伐、师慧。三月，公孙黑为质焉。司城子罕以堵女父、尉翩、司<br>齐与之。良司臣而逸之，托诸季武子，武子置诸卞。郑人醢之，三人也。<br>    师慧过宋朝，将私焉。其相曰：“朝也。”慧曰：“无人焉。”相曰：“朝<br>也，何故无人？”慧曰：“必无人焉。若犹有人，岂其以千乘之相易淫乐之矇？<br>必无人焉故也。”子罕闻之，固请而归之。<br>    夏，齐侯围成，贰于晋故也。于是乎城成郛。<br>    秋，邾人伐我南鄙。使告于晋，晋将为会以讨邾、莒。晋侯有疾，乃止。冬，<br>晋悼公卒，遂不克会。<br>    郑公孙夏如晋奔丧，子蟜送葬。<br>    宋人或得玉，献诸子罕。子罕弗受。献玉者曰：“以示玉人，玉人以为宝也，<br>故敢献之。”子罕曰：“我以不贪为宝，尔以玉为宝，若以与我，皆丧宝也。不<br>若人有其宝。”稽首而告曰：“小人怀璧，不可以越乡。纳此以请死也。”子罕<br>置诸其里，使玉人为之攻之，富而后使复其所。<br>    十二月，郑人夺堵狗之妻，而归诸范氏。<br>    ◇襄公十六年<br>    【经】十有六年春王正月，葬晋悼公。三月，公会晋侯、宋公、卫侯、郑伯、<br>曹伯、莒子、邾子、薛伯、杞伯、小邾子，于湨梁。戊寅，大夫盟。晋人执莒<br>子、邾子以归。齐侯伐我北鄙。夏，公至自会。五月甲子，地震。叔老会郑伯、<br>晋荀偃、卫宁殖、宋人伐许。秋，齐侯伐我北鄙，围郕。大雩。冬，叔孙豹如<br>晋。<br>    【传】十六年春，葬晋悼公。平公即位，羊舌肸为傅，张君臣为中军司马，<br>祁奚、韩襄、栾盈、士鞅为公族大夫，虞丘书为乘马御。改服修官，烝于曲沃。<br>警守而下，会于湨梁。命归侵田。以我故，执邾宣公、莒犁比公，且曰：“通<br>齐、楚之使。”<br>    晋侯与诸侯宴于温，使诸大夫舞，曰：“歌诗必类！”齐高厚之诗不类。荀<br>偃怒，且曰：“诸侯有异志矣！”使诸大夫盟高厚，高厚逃归。于是，叔孙豹、<br>晋荀偃、宋向戌、卫宁殖、郑公孙虿、小邾之大夫盟曰：“同讨不庭。”<br>    许男请迁于晋。诸侯遂迁许，许大夫不可。晋人归诸侯。<br>    郑子蟜闻将伐许，遂相郑伯以从诸侯之师。穆叔从公。齐子帅师会晋荀偃。<br>书曰：“会郑伯。”为夷故也。<br>    夏六月，次于棫林。庚寅，伐许，次于函氏。<br>    晋荀偃、栾黡帅师伐楚，以报宋扬梁之役。楚公子格帅师及晋师战于湛阪，<br>楚师败绩。晋师遂侵方城之外，复伐许而还。<br>    秋，齐侯围郕，孟孺子速徼之。齐侯曰：“是好勇，去之以为之名。”速<br>遂塞海陉而还。<br>    冬，穆叔如晋聘，且言齐故。晋人曰：“以寡君之未禘祀，与民之未息。不<br>然，不敢忘。”穆叔曰：“以齐人之朝夕释憾于敝邑之地，是以大请！敝邑之急，<br>朝不及夕，引领西望曰：‘庶几乎！’比执事之间，恐无及也！”见中行献子，<br>赋《圻父》。献子曰：“偃知罪矣！敢不从执事以同恤社稷，而使鲁及此。”见<br>范宣子，赋《鸿雁》之卒章。宣子曰：“匄在此，敢使鲁无鸠乎？”<br>    ◇襄公十七年<br>    【经】十有七年春王二月庚午，邾子卒。宋人伐陈。夏，卫石买帅师伐曹。<br>秋，齐侯伐我北鄙，围桃。高厚帅师伐我北鄙，围防。九月，大雩。宋华臣出奔<br>陈。冬，邾人伐我南鄙。<br>    【传】十七年春，宋庄朝伐陈，获司徒卬，卑宋也。<br>    卫孙蒯田于曹隧，饮马于重丘，毁其瓶。重丘人闭门而訽之，曰：“亲逐<br>而君，尔父为厉。是之不忧，而何以田为？”<br>    夏，卫石买、孙蒯伐曹，取重丘。曹人愬于晋。<br>    齐人以其未得志于我故，秋，齐侯伐我北鄙，围桃。高厚围臧纥于防。师自<br>阳关逆臧孙，至于旅松。郰叔纥、臧畴、臧贾帅甲三百，宵犯齐师，送之而复。<br>齐师去之。<br>    齐人获臧坚。齐侯使夙沙卫唁之，且曰：“无死！”坚稽首曰：“拜命之辱！<br>抑君赐不终，姑又使其刑臣礼于士。”以杙抉其伤而死。<br>    冬，邾人伐我南鄙，为齐故也。<br>    宋华阅卒。华臣弱皋比之室，使贼杀其宰华吴。贼六人以铍杀诸卢门合左师<br>之后。左师惧曰：“老夫无罪。”贼曰：“皋比私有讨于吴。”遂幽其妻，曰：<br>“畀余而大璧！”宋公闻之，曰：“臣也，不唯其宗室是暴，大乱宋国之政，必<br>逐之！”左师曰：“臣也，亦卿也。大臣不顺，国之耻也。不如盖之。”乃舍之。<br>左师为己短策，苟过华臣之门，必聘。<br>    十一月甲午，国人逐瘈狗，瘈狗入于华臣氏，国人从之。华臣惧，遂奔陈。<br>    宋皇国父为大宰，为平公筑台，妨于农功。子罕请俟农功之毕，公弗许。筑<br>者讴曰：“泽门之皙，实兴我役。邑中之黔，实尉我心。”子罕闻之，亲执扑，<br>以行筑者，而抶其不勉者，曰：“吾侪小人，皆有阖庐以辟燥湿寒暑。今君为<br>一台而不速成，何以为役？”讴者乃止。或问其故，子罕曰：“宋国区区，而且<br>诅有祝，祸之本也。”<br>    齐晏桓子卒。晏婴粗縗斩，苴绖、带、杖，菅屦，食鬻，居倚庐，寝苫，<br>枕草。其老曰：“非大夫之礼也。”曰：“唯卿为大夫。”<br>    ◇襄公十八年<br>    【经】十有八年春，白狄来。夏，晋人执卫行人石买。秋，齐师伐我北鄙。<br>冬十月，公会晋侯、宋公、卫侯、郑伯、曹伯、莒子、邾子、滕子、薛伯、杞伯、<br>小邾子同围齐。曹伯负刍卒于师。楚公子午帅师伐郑。<br>    【传】十八年春，白狄始来。<br>    夏，晋人执卫行人石买于长子，执孙蒯于纯留，为曹故也。<br>    秋，齐侯伐我北鄙。中行献子将伐齐，梦与厉公讼，弗胜，公以戈击之，首<br>队于前，跪而戴之，奉之以走，见梗阳之巫皋。他日，见诸道，与之言，同。巫<br>曰：“今兹主必死，若有事于东方，则可以逞。”献子许诺。<br>    晋侯伐齐，将济河。献子以朱丝系玉二瑴，而祷曰：“齐环怙恃其险，负其<br>众庶，弃好背盟，陵虐神主。曾臣彪将率诸侯以讨焉，其官臣偃实先后之。苟捷<br>有功，无作神羞，官臣偃无敢复济。唯尔有神裁之！”沉玉而济。<br>    冬十月，会于鲁济，寻湨梁之言，同伐齐。齐侯御诸平阴，堑防门而守之，<br>广里。夙沙卫曰：“不能战，莫如守险。”弗听。诸侯之士门焉，齐人多死。范<br>宣子告析文子曰：“吾知子，敢匿情乎？鲁人、莒人皆请以车千乘自其乡入，既<br>许之矣。若入，君必失国。子盍图之？”子家以告公，公恐。晏婴闻之曰：“君<br>固无勇，而又闻是，弗能久矣。”齐侯登巫山以望晋师。晋人使司马斥山泽之险，<br>虽所不至，必旆而疏陈之。使乘车者左实右伪，以旆先，舆曳柴而从之。齐侯见<br>之，畏其众也，乃脱归。丙寅晦，齐师夜遁。师旷告晋侯曰：“鸟乌之声乐，齐<br>师其遁。”邢伯告中行伯曰：“有班马之声，齐师其遁。”叔向告晋侯曰：“城<br>上有乌，齐师其遁。”<br>    十一月丁卯朔，入平阴，遂从齐师。夙沙卫连大车以塞隧而殿。殖绰、郭最<br>曰：“子殿国师，齐之辱也。子姑先乎！”乃代之殿。卫杀马于隘以塞道。晋州<br>绰及之，射殖绰，中肩，两矢夹脰，曰：“止，将为三军获。不止，将取其衷。”<br>顾曰：“为私誓。”州绰曰：“有如日！”乃弛弓而自后缚之。其右具丙亦舍兵<br>而缚郭最，皆衿甲面缚，坐于中军之鼓下。<br>    晋人欲逐归者，鲁、卫请攻险。己卯，荀偃、士匄以中军克京兹。乙酉，魏<br>绛、栾盈以下军克邿。赵武、韩起以上军围卢，弗克。十二月戊戌，及秦周，<br>伐雍门之萩。范鞅门于雍门，其御追喜以戈杀犬于门中。孟庄子斩其橁以为公<br>琴。己亥，焚雍门及西郭、南郭。刘难、士弱率诸侯之师焚申池之竹木。壬寅，<br>焚东郭、北郭。范鞅门于扬门。州绰门于东闾，左骖迫，还于门中，以枚数阖。<br>    齐侯驾，将走邮棠。大子与郭荣扣马，曰：“师速而疾，略也。将退矣，君<br>何惧焉！且社稷之主，不可以轻，轻则失众。君必待之。”将犯之，大子抽剑断<br>鞅，乃止。甲辰，东侵及濰，南及沂。<br>    郑子孔欲去诸大夫，将叛晋而起楚师以去之。使告子庚，子庚弗许。楚子闻<br>之，使杨豚尹宜告子庚曰：“国人谓不谷主社稷，而不出师，死不从礼。不谷即<br>位，于今五年，师徒不出，人其以不谷为自逸，而忘先君之业矣。大夫图之！其<br>若之何？”子庚叹曰：“君王其谓午怀安乎！吾以利社稷也。”见使者，稽首而<br>对曰：“诸侯方睦于晋，臣请尝之。若可，君而继之。不可，收师而退，可以无<br>害，君亦无辱。”子庚帅师治兵于汾。于是子蟜、伯有、子张从郑伯伐齐，子<br>孔、子展、子西守。二子知子孔之谋，完守入保。子孔不敢会楚师。<br>    楚师伐郑，次于鱼陵。右师城上棘，遂涉颍，次于旃然。蒍子冯、公子格率<br>锐师侵费滑、胥靡、献于、雍梁，右回梅山，侵郑东北，至于虫牢而反。子庚门<br>于纯门，信于城下而还。涉于鱼齿之下，甚雨及之，楚师多冻，役徒几尽。<br>    晋人闻有楚师，师旷曰：“不害。吾骤歌北风，又歌南风。南风不竞，多死<br>声。楚必无功。”董叔曰：“天道多在西北，南师不时，必无功。”叔向曰：<br>“在其君之德也。”<br>    ◇襄公十九年<br>    【经】十有九年春王正月，诸侯盟于祝柯。晋人执邾子，公至自伐齐。取邾<br>田，自漷水。季孙宿如晋。葬曹成公。夏，卫孙林父帅师伐齐。秋七月辛卯，<br>齐侯环卒。晋士匄帅师侵齐，至谷，闻齐侯卒，乃还。八月丙辰，仲孙蔑卒。齐<br>杀其大夫高厚。郑杀其大夫公子嘉。冬，葬齐灵公。城西郛。叔孙豹会晋士匄于<br>柯。城武城。<br>    【传】十九年春，诸侯还自沂上，盟于督扬，曰：“大毋侵小。”<br>    执邾悼公，以其伐我故。遂次于泗上，疆我田。取邾田，自漷水归之于我。<br>晋侯先归。公享晋六卿于蒲圃，赐之三命之服。军尉、司马、司空、舆尉、候奄，<br>皆受一命之服。贿荀偃束锦，加璧，乘马，先吴寿梦之鼎。<br>    荀偃瘅疽，生疡于头。济河，及著雍，病，目出。大夫先归者皆反。士匄请<br>见，弗内。请后，曰：“郑甥可。”二月甲寅，卒，而视，不可含。宣子盥而抚<br>之，曰：“事吴，敢不如事主！”犹视。栾怀子曰：“其为未卒事于齐故也乎？”<br>乃复抚之曰：“主苟终，所不嗣事于齐者，有如河！”乃暝，受含。宣子出，曰：<br>“吾浅之为丈夫也。”<br>    晋栾鲂帅师从卫孙文子伐齐。季武子如晋拜师，晋侯享之。范宣子为政，赋<br>《黍苗》。季武子兴，再拜稽首曰：“小国之仰大国也，如百谷之仰膏雨焉！若<br>常膏之，其天下辑睦，岂唯敝邑？”赋《六月》。<br>    季武子以所得于齐之兵，作林钟而铭鲁功焉。臧武仲谓季孙曰：“非礼也。<br>夫铭，天子令德，诸侯言时计功，大夫称伐。今称伐则下等也，计功则借人也，<br>言时则妨民多矣，何以为铭？且夫大伐小，取其所得以作彝器，铭其功烈以示子<br>孙，昭明德而惩无礼也。今将借人之力以救其死，若之何铭之？小国幸于大国，<br>而昭所获焉以怒之，亡之道也。”<br>    齐侯娶于鲁，曰颜懿姬，无子。其侄鬲声姬，生光，以为大子。诸子仲子、<br>戎子，戎子嬖。仲子生牙，属诸戎子。戎子请以为大子，许之。仲子曰：“不可。<br>废常，不祥；间诸侯，难。光之立也，列于诸侯矣。今无故而废之，是专黜诸侯，<br>而以难犯不祥也。君必悔之。”公曰：“在我而已。”遂东大子光。使高厚傅牙，<br>以为大子，夙沙卫为少傅。<br>    齐侯疾，崔杼微逆光。疾病，而立之。光杀戎子，尸诸朝，非礼也。妇人无<br>刑。虽有刑，不在朝市。<br>    夏五月壬辰晦，齐灵公卒。庄公即位，执公子牙于句渎之丘。以夙沙卫易己，<br>卫奔高唐以叛。<br>    晋士匄侵齐，及谷，闻丧而还，礼也。<br>    于四月丁未，郑公孙虿卒，赴于晋大夫。范宣子言于晋侯，以其善于伐秦也。<br>六月，晋侯请于王，王追赐之大路，使以行，礼也。<br>    秋八月，齐崔杼杀高厚于洒蓝而兼其室。书曰：“齐杀其大夫。”从君于昏<br>也。<br>    郑子孔之为政也专。国人患之，乃讨西宫之难，与纯门之师。子孔当罪，以<br>其甲及子革、子良氏之甲守。甲辰，子展、子西率国人伐之，杀子孔而分其室。<br>书曰：“郑杀其大夫。”专也。子然、子孔，宋子之子也；士子孔，圭妫之子也。<br>圭妫之班亚宋子，而相亲也；二子孔亦相亲也。僖之四年，子然卒，简之元年，<br>士子孔卒。司徒孔实相子革、子良之室，三室如一，故及于难。子革、子良出奔<br>楚，子革为右尹。郑人使子展当国，子西听政，立子产为卿。<br>    齐庆封围高唐，弗克。冬十一月，齐侯围之，见卫在城上，号之，乃下。问<br>守备焉，以无备告。揖之，乃登。闻师将傅，食高唐人。殖绰、工偻会夜缒纳师，<br>醢卫于军。<br>    城西郛，惧齐也。<br>    齐及晋平，盟于大隧。故穆叔会范宣子于柯。穆叔见叔向，赋《载驰》之四<br>章。叔向曰：“肸敢不承命。”穆叔曰：“齐犹未也，不可以不惧。”乃城武城。<br>    卫石共子卒，悼子不哀。孔成子曰：“是谓蹶其本，必不有其宗。”<br>    ◇襄公二十年<br>    【经】二十年春王正月辛亥，仲孙速会莒人盟于向。夏六月庚申，公会晋侯、<br>齐侯、宋公、卫侯、郑伯、曹伯、莒子、邾子、滕子、薛伯、杞伯，小邾子盟于<br>澶渊。秋，公至自会。仲孙速帅师伐邾。蔡杀其大夫公子燮。蔡公子履出奔楚。<br>陈侯之弟黄出奔楚。叔老如齐。冬十月丙辰朔，日有食之。季孙宿如宋。<br>    【传】二十年春，及莒平。孟庄子会莒人，盟于向，督扬之盟故也。<br>    夏，盟于澶渊，齐成故也。<br>    邾人骤至，以诸侯之事，弗能报也。秋，孟庄子伐邾以报之。<br>    蔡公子燮欲以蔡之晋，蔡人杀之。公子履，其母弟也，故出奔楚。<br>    陈庆虎、庆寅畏公子黄之逼，愬诸楚曰：“与蔡司马同谋。”楚人以为讨。<br>公子黄出奔楚。<br>    初，蔡文侯欲事晋，曰：“先君与于践士之盟，晋不可弃，且兄弟也。”畏<br>楚，不能行而卒。楚人使蔡无常，公子燮求从先君以利蔡，不能而死。书曰：<br>“蔡杀其大夫公子燮”，言不与民同欲也；“陈侯之弟黄出奔楚”，言非其罪也。<br>公子黄将出奔，呼于国曰：“庆氏无道，求专陈国，暴蔑其君，而去其亲，五年<br>不灭，是无天也。”<br>    齐子初聘于齐，礼也。<br>    冬，季武子如宋，报向戌之聘也。褚师段逆之以受享，赋《常棣》之七章以<br>卒。宋人重贿之。归，复命，公享之。赋《鱼丽》之卒章。公赋《南山有台》。<br>武子去所，曰：“臣不堪也。”<br>    卫宁惠子疾，召悼子曰：“吾得罪于君，悔而无及也。名藏在诸侯之策，曰：<br>‘孙林父、宁殖出其君。’君入则掩之。若能掩之，则吾子也。若不能，犹有鬼<br>神，吾有馁而已，不来食矣。”悼子许诺，惠子遂卒。<br>    ◇襄公二十一年<br>    【经】二十有一年春王正月，公如晋。邾庶其以漆、闾丘来奔。夏，公至自<br>晋。秋，晋盈出奔楚。九月庚戌朔，日有食之。冬十月庚辰朔，日有食之。曹伯<br>来朝。公会晋侯、齐侯、宋公、卫侯、郑伯、曹伯、莒子、邾子于商任。<br>    【传】二十一年春，公如晋，拜师及取邾田也。<br>    邾庶其以漆、闾丘来奔。季武子以公姑姊妻之，皆有赐于其从者。<br>    于是鲁多盗。季孙谓臧武仲曰：“子盍诘盗？”武仲曰：“不可诘也，纥又<br>不能。”季孙曰：“我有四封，而诘其盗，何故不可？子为司寇，将盗是务去，<br>若之何不能？”武仲曰：“子召外盗而大礼焉，何以止吾盗？子为正卿，而来外<br>盗；使纥去之，将何以能？庶其窃邑于邾以来，子以姬氏妻之，而与之邑，其从<br>者皆有赐焉。若大盗礼焉以君之姑姊与其大邑，其次皂牧舆马，其小者衣裳剑带，<br>是赏盗也。赏而去之，其或难焉。纥也闻之，在上位者，洒濯其心，壹以待人，<br>轨度其信，可明征也，而后可以治人。夫上之所为，民之归也。上所不为而民或<br>为之，是以加刑罚焉，而莫敢不惩。若上之所为而民亦为之，乃其所也，又可禁<br>乎？《夏书》曰：‘念兹在兹，释兹在兹，名言兹在兹，允出兹在兹，惟帝念功。’<br>将谓由己壹也。信由己壹，而后功可念也。”<br>    庶其非卿也，以地来，虽贱必书，重地也。<br>    齐侯使庆佐为大夫，复讨公子牙之党，执公子买于句渎之丘。公子鉏来奔。<br>叔孙还奔燕。<br>    夏，楚子庚卒，楚子使薳子冯为令尹。访于申叔豫，叔豫曰：“国多宠而王<br>弱，国不可为也。”遂以疾辞。方署，阙地，下冰而床焉。重茧衣裘，鲜食而寝。<br>楚子使医视之，复曰：“瘠则甚矣，而血气未动。”乃使子南为令尹。<br>    栾桓子娶于范宣子，生怀子。范鞅以其亡也，怨栾氏，故与栾盈为公族大夫<br>而不相能。桓子卒，栾祁与其老州宾通，几亡室矣。怀子患之。祁惧其讨也，愬<br>诸宣子曰：“盈将为乱，以范氏为死桓主而专政矣，曰：‘吾父逐鞅也，不怒而<br>以宠报之，又与吾同官而专之，吾父死而益富。死吾父而专于国，有死而已，吾<br>蔑从之矣！’其谋如是，惧害于主，吾不敢不言。”范鞅为之征。怀子好施，士<br>多归之。宣子畏其多士也，信之。怀子为下卿，宣子使城著而遂逐之。<br>    秋，栾盈出奔楚。宣子杀箕遗、黄渊、嘉父、司空靖、邴豫、董叔、邴师、<br>申书、羊舌虎、叔罴。囚伯华、叔向、籍偃。人谓叔向曰：“子离于罪，其为不<br>知乎？”叔向曰：“与其死亡若何？《诗》曰：‘优哉游哉，聊以卒岁。’知也。”<br>乐王鲋见叔向曰：“吾为子请！”叔向弗应。出，不拜。其人皆咎叔向。叔向曰：<br>“必祁大夫。。”室老闻之，曰：“乐王鲋言于君无不行，求赦吾子，吾子不许。<br>祁大夫所不能也，而曰‘必由之’，何也？”叔向曰：“乐王鲋，从君者也，何<br>能行？祁大夫外举不弃仇，内举不失亲，其独遗我乎？《诗》曰：‘有觉德行，<br>四国顺之。’夫子，觉者也。”<br>    晋侯问叔向之罪于乐王鲋，对曰：“不弃其亲，其有焉。”于是祁奚老矣，<br>闻之，乘驲而见宣子，曰：“《诗》曰：‘惠我无疆，子孙保之。’《书》曰：<br>‘圣有谟勋，明征定保。’夫谋而鲜过，惠训不倦者，叔向有焉，社稷之固也。<br>犹将十世宥之，以劝能者。今壹不免其身，以弃社稷，不亦惑乎？鲧殛而禹兴。<br>伊尹放大甲而相之，卒无怨色。管、蔡为戮，周公右王。若之何其以虎也弃社稷？<br>子为善，谁敢不勉？多杀何为？”宣子说，与之乘，以言诸公而免之。不见叔向<br>而归。叔向亦不告免焉而朝。<br>    初，叔向之母妒叔虎之母美而不使，其子皆谏其母。其母曰：“深山大泽，<br>实生龙蛇。彼美，余惧其生龙蛇以祸女。女，敝族也。国多大宠，不仁人间之，<br>不亦难乎？余何爱焉！”使往视寝，生叔虎。美而有勇力，栾怀子嬖之，故羊舌<br>氏之族及于难。<br>    栾盈过于周，周西鄙掠之。辞于行人，曰：“天子陪臣盈，得罪于王之守臣，<br>将逃罪。罪重于郊甸，无所伏窜，敢布其死。昔陪臣书能输力于王室，王施惠焉。<br>其子黡，不能保任其父之劳。大君若不弃书之力，亡臣犹有所逃。若弃书之力，<br>而思黡之罪，臣，戮余也，将归死于尉氏，不敢还矣。敢布四体，唯大君命焉！”<br>王曰：“尤而效之，其又甚焉！”使司徒禁掠栾氏者，归所取焉。使候出诸轘辕。<br>    冬，曹武公来朝，始见也。<br>    会于商任，锢栾氏也。齐侯、卫侯不敬。叔向曰：“二君者必不免。会朝，<br>礼之经也；礼，政之舆也；政，身之守也；怠礼失政，失政不立，是以乱也。”<br>    知起、中行喜、州绰、邢蒯出奔齐，皆栾氏之党也。乐王鲋谓范宣子曰：<br>“盍反州绰、邢蒯，勇士也。”宣子曰：“彼栾氏之勇也，余何获焉？”王鲋曰：<br>“子为彼栾氏，乃亦子之勇也。”<br>    齐庄公朝，指殖绰、郭最曰：“是寡人之雄也。”州绰曰：“君以为雄，谁<br>敢不雄？然臣不敏，平阴之役，先二子鸣。”庄公为勇爵。殖绰、郭最欲与焉。<br>州绰曰：“东闾之役，臣左骖迫，还于门中，识其枚数。其可以与于此乎？”公<br>曰：“子为晋君也。”对曰：“臣为隶新。然二子者，譬于禽兽，臣食其肉而寝<br>处其皮矣。”<br>    ◇襄公二十二年<br>    【经】二十有二年春王正月，公至自会。夏四月。秋七月辛酉，叔老卒。冬，<br>公会晋侯、齐侯、宋公、卫侯、郑伯、曹伯、莒子、邾子、薛伯、杞伯、小邾子<br>于沙随。公至自会。楚杀其大夫公子追舒。<br>    【传】二十二年春，臧武仲如晋，雨，过御叔。御叔在其邑，将饮酒，曰：<br>“焉用圣人！我将饮酒而已，雨行，何以圣为？”穆叔闻之曰：“不可使也，而<br>傲使人，国之蠹也。”令倍其赋。<br>    夏，晋人征朝于郑。郑人使少正公孙侨对曰：“在晋先君悼公九年，我寡君<br>于是即位。即位八月，而我先大夫子驷从寡君以朝于执事。执事不礼于寡君。寡<br>君惧，因是行也，我二年六月朝于楚，晋是以有戏之役。楚人犹竞，而申礼于敝<br>邑。敝邑欲从执事而惧为大尤，曰晋其谓我不共有礼，是以不敢携贰于楚。我四<br>年三月，先大夫子蟜又从寡君以观衅于楚，晋于是乎有萧鱼之役。谓我敝邑，<br>迩在晋国，譬诸草木，吾臭味也，而何敢差池？楚亦不竞，寡君尽其土实，重之<br>以宗器，以受齐盟。遂帅群臣随于执事以会岁终。贰于楚者，子侯、石盂，归而<br>讨之。湨梁之明年，子蟜老矣，公孙夏从寡君以朝于君，见于尝酎，与执燔<br>焉。间二年，闻君将靖东夏，四月又朝，以听事期。不朝之间，无岁不聘，无役<br>不从。以大国政令之无常，国家罢病，不虞荐至，无日不惕，岂敢忘职？大国若<br>安定之，其朝夕在庭，何辱命焉？若不恤其患，而以为口实，其无乃不堪任命，<br>而翦为仇雠，敝邑是惧。其敢忘君命？委诸执事，执事实重图之。”<br>    秋，栾盈自楚适齐。晏平仲言于齐侯曰：“商任之会，受命于晋。今纳栾氏，<br>将安用之？小所以事大，信也。失信不立，君其图之。”弗听。退告陈文子曰：<br>“君人执信，臣人执共，忠信笃敬，上下同之，天之道也。君自弃也，弗能久矣！”<br>    九月，郑公孙黑肱有疾，归邑于公。召室老、宗人立段，而使黜官、薄祭。<br>祭以特羊，殷以少牢。足以共祀，尽归其余邑。曰：“吾闻之，生于乱世，贵而<br>能贫，民无求焉，可以后亡。敬共事君，与二三子。生在敬戒，不在富也。”己<br>巳，伯张卒。君子曰：“善戒。《诗》曰：‘慎尔侯度，用戒不虞。’郑子张其<br>有焉。”<br>    冬，会于沙随，复锢栾氏也。<br>    栾盈犹在齐，晏子曰：“祸将作矣！齐将伐晋，不可以不惧。”<br>    楚观起有宠于令尹子南，未益禄，而有马数十乘。楚人患之，王将讨焉。子<br>南之子弃疾为王御士，王每见之，必泣。弃疾曰：“君三泣臣矣，敢问谁之罪也？”<br>王曰：“令尹之不能，尔所知也。国将讨焉，尔其居乎？”对曰：“父戮子居，<br>君焉用之？泄命重刑，臣亦不为。”王遂杀子南于朝，轘观起于四竟。子南之臣<br>谓弃疾，请徙子尸于朝，曰：“君臣有礼，唯二三子。”三日，弃疾请尸，王许<br>之。既葬，其徒曰：“行乎？”曰：“吾与杀吾父，行将焉入？”曰：“然则臣<br>王乎？”曰：“弃父事仇，吾弗忍也。”遂缢而死。<br>    复使薳子冯为令尹，公子齮为司马。屈建为莫敖。有宠于薳子者八人，皆无<br>禄而多马。他日朝，与申叔豫言。弗应而退。从之，入于人中。又从之，遂归。<br>退朝，见之，曰：“子三困我于朝，吾惧，不敢不见。吾过，子姑告我。何疾我<br>也？”对曰：“吾不免是惧，何敢告子？”曰：“何故？”对曰：“昔观起有宠<br>于子南，子南得罪，观起车裂。何故不惧？”自御而归，不能当道。至，谓八人<br>者曰：“吾见申叔，夫子所谓生死而肉骨也。知我者，如夫子则可。不然，请止。”<br>辞八人者，而后王安之。<br>    十二月，郑游贩将归晋，未出竟，遭逆妻者，夺之，以馆于邑。丁巳，其夫<br>攻子明，杀之，以其妻行。子展废良而立大叔，曰：“国卿，君之贰也，民之主<br>也，不可以苟。请舍子明之类。”求亡妻者，使复其所。使游氏勿怨，曰：“无<br>昭恶也。”<br>    ◇襄公二十三年<br>    【经】二十有三年春王二月癸酉朔，日有食之。三月己巳，杞伯匄卒。夏，<br>邾畀我来奔。葬杞孝公。陈杀其大夫庆虎及庆寅。陈侯之弟黄自楚归于陈。晋栾<br>盈复入于晋，入于曲沃。秋，齐侯伐卫，遂伐晋。八月，叔孙豹帅师救晋，次于<br>雍榆。己卯，仲孙速卒。冬十月乙亥，臧孙纥出奔邾。晋人杀栾盈。齐侯袭莒。<br>    【传】二十三年春，杞孝公卒，晋悼夫人丧之。平公不彻乐，非礼也。礼，<br>为邻国阙。<br>    陈侯如楚。公子黄愬二庆于楚，楚人召之。使庆乐往，杀之。庆氏以陈叛。<br>夏，屈建从陈侯围陈。陈人城，板队而杀人。役人相命，各杀其长。遂杀庆虎、<br>庆寅。楚人纳公子黄。君子谓：“庆氏不义，不可肆也。故《书》曰：‘惟命不<br>于常。’”<br>    晋将嫁女于吴，齐侯使析归父媵之，以藩载栾盈及其士，纳诸曲沃。栾盈夜<br>见胥午而告之。对曰：“不可。天之所废，谁能兴之？子必不免。吾非爱死也，<br>知不集也。”盈曰：“虽然，因子而死，吾无悔矣。我实不天，子无咎焉。”许<br>诺。伏之，而觞曲沃人。乐作。午言曰：“今也得栾孺子，何如？”对曰：“得<br>主而为之死，犹不死也。”皆叹，有泣者。爵行，又言。皆曰：“得主，何贰之<br>有？”盈出，遍拜之。<br>    四月，栾盈帅曲沃之甲，因魏献子，以昼入绛。初，栾盈佐魏庄子于下军，<br>献子私焉，故因之。赵氏以原、屏之难怨栾氏，韩、赵方睦。中行氏以伐秦之役<br>怨栾氏，而固与范氏和亲。知悼子少，而听于中行氏。程郑嬖于公。唯魏氏及七<br>舆大夫与之。<br>    乐王鲋待坐于范宣子。或告曰：“栾氏至矣！”宣子惧。桓子曰：“奉君以<br>走固宫，必无害也。且栾氏多怨，子为政，栾氏自外，子在位，其利多矣。既有<br>利权，又执民柄，将何惧焉？栾氏所得，其唯魏氏乎！而可强取也。夫克乱在权，<br>子无懈矣。”公有姻丧，王鲋使宣子墨縗冒绖，二妇人辇以如公，奉公以如固<br>宫。<br>    范鞅逆魏舒，则成列既乘，将逆栾氏矣。趋进，曰：“栾氏帅贼以入，鞅之<br>父与二三子在君所矣。使鞅逆吾子。鞅请骖乘。”持带，遂超乘，右抚剑，左援<br>带，命驱之出。仆请，鞅曰：“之公。”宣子逆诸阶，执其手，赂之以曲沃。<br>    初，斐豹隶也，著于丹书。栾氏之力臣曰督戎，国人惧之。斐豹谓宣子曰：<br>“苟焚丹书，我杀督戎。”宣子喜，曰：“而杀之，所不请于君焚丹书者，有如<br>日！”乃出豹而闭之，督戎从之。逾隐而待之，督戎逾入，豹自后击而杀之。范<br>氏之徒在台后，栾氏乘公门。宣子谓鞅曰：“矢及君屋，死之！”鞅用剑以帅卒，<br>栾氏退。摄车从之，遇栾氏，曰：“乐免之，死将讼女于天。”乐射之，不中；<br>又注，则乘槐本而覆。或以戟钩之，断肘而死。栾鲂伤。栾盈奔曲沃，晋人围之。<br>    秋，齐侯伐卫。先驱，谷荣御王孙挥，召扬为右。申驱，成秩御莒恒，申鲜<br>虞之傅挚为右。曹开御戎，晏父戎为右。贰广，上之登御邢公，卢蒲癸为右。启，<br>牢成御襄罢师，狼蘧疏为右。胠，商子车御侯朝，桓跳为右。大殿，商子游御<br>夏之御寇，崔如为右，烛庸之越驷乘。<br>    自卫将遂伐晋。晏平仲曰：“君恃勇力以伐盟主，若不济，国之福也。不德<br>而有功，忧必及君。”崔杼谏曰：“不可。臣闻之，小国间大国之败而毁焉，必<br>受其咎。君其图之！”弗听。陈文子见崔武子，曰：“将如君何？”武子曰：<br>“吾言于君，君弗听也。以为盟主，而利其难。群臣若急，君于何有？子姑止之。”<br>文子退，告其人曰：“崔子将死乎！谓君甚，而又过之，不得其死。过君以义，<br>犹自抑也，况以恶乎？”<br>    齐侯遂伐晋，取朝歌，为二队，入孟门，登大行，张武军于荧庭，戍郫邵，<br>封少水，以报平阴之役，乃还。赵胜帅东阳之师以追之，获晏牦。八月，叔孙豹<br>帅师救晋，次于雍榆，礼也。<br>    季武子无適子，公弥长，而爱悼子，欲立之。访于申丰，曰：“弥与纥，吾<br>皆爱之，欲择才焉而立之。”申丰趋退，归，尽室将行。他日，又访焉，对曰：<br>“其然，将具敝车而行。”乃止。访于臧纥，臧纥曰：“饮我酒，吾为子立之。”<br>季氏饮大夫酒，臧纥为客。既献，臧孙命北面重席，新尊絜之。召悼之，降，逆<br>之。大夫皆起。及旅，而召公鉏，使与之齿，季孙失色。<br>    季氏以公鉏为马正，愠而不出。闵子马见之，曰：“子无然！祸福无门，唯<br>人所召。为人子者，患不孝，不患无所。敬共父命，何常之有？若能孝敬，富倍<br>季氏可也。奸回不轨，祸倍下民可也。”公鉏然之。敬共朝夕，恪居官次。季孙<br>喜，使饮己酒，而以具往，尽舍旃。故公鉏氏富，又出为公左宰。<br>    孟孙恶臧孙，季孙爱之。孟氏之御驺丰点好羯也，曰：“从余言，必为孟孙。”<br>再三云，羯从之。孟庄子疾，丰点谓公鉏：“苟立羯，请仇臧氏。”公鉏谓季孙<br>曰：“孺子秩，固其所也。若羯立，则季氏信有力于臧氏矣。”弗应。己卯，孟<br>孙卒，公鉏奉羯立于户侧。季孙至，入，哭，而出，曰：“秩焉在？”公鉏曰：<br>“羯在此矣！”季孙曰：“孺子长。”公鉏曰：“何长之有？唯其才也。且夫子<br>之命也。”遂立羯。秩奔邾。<br>    臧孙入，哭甚哀，多涕。出，其御曰：“孟孙之恶子也，而哀如是。季孙若<br>死，其若之何？”臧孙曰：“季孙之爱我，疾疢也。孟孙之恶我，药石也。美疢<br>不如恶石。夫石犹生我，疢之美，其毒滋多。孟孙死，吾亡无日矣。”<br>    孟氏闭门，告于季秋曰：“臧氏将为乱，不使我葬。”季孙不信。臧孙闻之，<br>戒。冬十月，孟氏将辟，藉除于臧氏。臧孙使正夫助之，除于东门，甲从己而视<br>之。孟氏又告季孙。季孙怒，命攻臧氏。乙亥，臧纥斩鹿门之关以出，奔邾。<br>    初，臧宣叔娶于铸，生贾及为而死。继室以其侄，穆姜之姨子也。生纥，长<br>于公宫。姜氏爱之，故立之。臧贾、臧为出在铸。臧武仲自邾使告臧贾，且致大<br>蔡焉，曰：“纥不佞，失守宗祧，敢告不吊。纥之罪，不及不祀。子以大蔡纳请，<br>其可。”贾曰：“是家之祸也，非子之过也。贾闻命矣。”再拜受龟。使为以纳<br>请，遂自为也。臧孙如防，使来告曰：“纥非能害也，知不足也。非敢私请！苟<br>守先祀，无废二勋，敢不辟邑。”乃立臧为。臧纥致防而奔齐。其人曰：“其盟<br>我乎？”臧孙曰：“无辞。”将盟臧氏，季孙召外史掌恶臣，而问盟首焉，对曰：<br>“盟东门氏也，曰：‘毋或如东门遂，不听公命，杀适立庶。’盟叔孙氏也，曰：<br>‘毋或如叔孙侨如，欲废国常，荡覆公室。’”季孙曰：“臧孙之罪，皆不及此。”<br>孟椒曰：“盍以其犯门斩关？”季孙用之。乃盟臧氏曰：“无或如臧孙纥，干国<br>之纪，犯门斩关。”臧孙闻之，曰：“国有人焉！谁居？其孟椒乎！”<br>    晋人克栾盈于曲沃，尽杀栾氏之族党。栾鲂出奔宋。书曰：“晋人杀栾盈。”<br>不言大夫，言自外也。<br>    齐侯还自晋，不入。遂袭莒，门于且于，伤股而退。明日，将复战，期于寿<br>舒。杞殖、华还载甲，夜入且于之隧，宿于莒郊。明日，先遇莒子于蒲侯氏。莒<br>子重赂之，使无死，曰：“请有盟。”华周对曰：“贪货弃命，亦君所恶也。昏<br>而受命，日未中而弃之，何以事君？”莒子亲鼓之，从而伐之，获杞梁。莒人行<br>成。<br>    齐侯归，遇杞梁之妻于郊，使吊之。辞曰：“殖之有罪，何辱命焉？若免于<br>罪，犹有先人之敝庐在，下妾不得与郊吊。”齐侯吊诸其室。<br>    齐侯将为臧纥田。臧孙闻之，见齐侯，与之言伐晋，对曰：“多则多矣！抑<br>君似鼠。夫鼠昼伏夜动，不穴于寝庙，畏人故也。今君闻晋之乱而后作焉。宁将<br>事之，非鼠如何？”乃弗与田。<br>    仲尼曰：“知之难也。有臧武仲之知，而不容于鲁国，抑有由也。作不顺而<br>施不恕也。《夏书》曰：‘念兹在兹。’顺事、恕施也。”<br>    ◇襄公二十四年<br>    【经】二十有四年春，叔孙豹如晋。仲孙羯帅师侵齐。夏，楚子伐吴。秋七<br>月甲子朔，日有食之，既。齐崔杼帅师伐莒。大水。八月癸巳朔，日有食之。公<br>会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于<br>夷仪。冬，楚子、蔡侯、陈侯、许男伐郑。公至自会。陈鍼宜咎出奔楚。叔孙<br>豹如京师。大饥。<br>    【传】二十四年春，穆叔如晋。范宣子逆之，问焉，曰：“古人有言曰，<br>‘死而不朽’，何谓也？”穆叔未对。宣子曰：“昔匄之祖，自虞以上，为陶唐<br>氏，在夏为御龙氏，在商为豕韦氏，在周为唐杜氏，晋主夏盟为范氏，其是之谓<br>乎？”穆叔曰：“以豹所闻，此之谓世禄，非不朽也。鲁有先大夫曰臧文仲，既<br>没，其言立。其是之谓乎！豹闻之，大上有立德，其次有立功，其次有立言，虽<br>久不废，此之谓不朽。若夫保姓受氏，以守宗祊，世不绝祀，无国无之，禄之<br>大者，不可谓不朽。”<br>    范宣子为政，诸侯之币重。郑人病之。二月，郑伯如晋。子产寓书于子西以<br>告宣子，曰：“子为晋国，四邻诸侯，不闻令德，而闻重币，侨也惑之。侨闻君<br>子长国家者，非无贿之患，而无令名之难。夫诸侯之贿聚于公室，则诸侯贰。若<br>吾子赖之，则晋国贰。诸侯贰，则晋国坏。晋国贰，则子之家坏。何没没也！将<br>焉用贿？夫令名，德之舆也。德，国家之基也。有基无坏，无亦是务乎！有德则<br>乐，乐则能久。《诗》云：‘乐只君子，邦家之基。’有令德也夫！‘上帝临女，<br>无贰尔心。’有令名也夫！恕思以明德，则令名载而行之，是以远至迩安。毋宁<br>使人谓子‘子实生我’，而谓‘子濬我以生’乎？象有齿以焚其身，贿也。”宣<br>子说，乃轻币。是行也，郑伯朝晋，为重币故，且请伐陈也。郑伯稽首，宣子辞。<br>子西相，曰：“以陈国之介恃大国而陵虐于敝邑，寡君是以请罪焉。敢不稽首。”<br>    孟孝伯侵齐，晋故也。<br>    夏，楚子为舟师以伐吴，不为军政，无功而还。<br>    齐侯既伐晋而惧，将欲见楚子。楚子使薳启强如齐聘，且请期。齐社，搜军<br>实，使客观之。陈文子曰：“齐将有寇。吾闻之，兵不戢，必取其族。”<br>    秋，齐侯闻将有晋师，使陈无宇从薳启强如楚，辞，且乞师。崔杼帅师送之，<br>遂伐莒，侵介根。<br>    会于夷仪，将以伐齐，水，不克。<br>    冬，楚子伐郑以救齐，门于东门，次于棘泽。诸侯还救郑。晋侯使张骼、辅<br>跞致楚师，求御于郑。郑人卜宛射犬，吉。子大叔戒之曰：“大国之人，不可与<br>也。”对曰：“无有众寡，其上一也。”大叔曰：“不然，部娄无松柏。”二子<br>在幄，坐射犬于外，既食而后食之。使御广车而行，己皆乘乘车。将及楚师，而<br>后从之乘，皆踞转而鼓琴。近，不告而驰之。皆取胄于櫜而胄，入垒，皆下，搏<br>人以投，收禽挟囚。弗待而出。皆超乘，抽弓而射。既免，复踞转而鼓琴，曰：<br>“公孙！同乘，兄弟也。胡再不谋？”对曰：“曩者志入而已，今则怯也。”皆<br>笑，曰：“公孙之亟也。”<br>    楚子自棘泽还，使薳启强帅师送陈无宇。<br>    吴人为楚舟师之役故，召舒鸠人，舒鸠人叛楚。楚子师于荒浦，使沈尹寿与<br>师祁犁让之。舒鸠子敬逆二子，而告无之，且请受盟。二子复命，王欲伐之。薳<br>子曰：“不可。彼告不叛，且请受盟，而又伐之，伐无罪也。姑归息民，以待其<br>卒。卒而不贰，吾又何求？若犹叛我，无辞有庸。”乃还。<br>    陈人复讨庆氏之党，鍼宜咎出奔楚。<br>    齐人城郏。穆叔如周聘，且贺城。王嘉其有礼也，赐之大路。<br>    晋侯嬖程郑，使佐下军。郑行人公孙挥如晋聘。程郑问焉，曰：“敢问降阶<br>何由？”子羽不能对。归以语然明，然明曰：“是将死矣。不然将亡。贵而知惧，<br>惧而思降，乃得其阶，下人而已，又何问焉？且夫既登而求降阶者，知人也，不<br>在程郑。其有亡衅乎？不然，其有惑疾，将死而忧也。”<br>    ◇襄公二十五年<br>    【经】二十有五年春，齐崔杼帅师伐我北鄙。夏五月乙亥，齐崔杼弑其君光。<br>公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子<br>于夷仪。六月壬子，郑公孙舍之帅师入陈。秋八月己巳，诸侯同盟于重丘。公至<br>自会。卫侯入于夷仪。楚屈建帅师灭舒鸠。冬，郑公孙夏帅师伐陈。十有二月，<br>吴子遏伐楚，门于巢，卒。<br>    【传】二十五年春，齐崔杼帅师伐我北鄙，以报孝伯之师也。公患之，使告<br>于晋。孟公绰曰：“崔子将有大志，不在病我，必速归，何患焉！其来也不寇，<br>使民不严，异于他日。”齐师徒归。<br>    齐棠公之妻，东郭偃之姊也。东郭偃臣崔武子。棠公死，偃御武子以吊焉。<br>见棠姜而美之，使偃取之。偃曰：“男女辨姓，今君出自丁，臣出自桓，不可。”<br>武子筮之，遇《困》ⅷⅴ之《大过》ⅷⅳ。史皆曰：“吉。”示陈文子，文子曰：<br>“夫从风，风陨，妻不可娶也。且其《繇》曰：‘困于石，据于蒺藜，入于其宫，<br>不见其妻，凶。’困于石，往不济也。据于蒺藜，所恃伤也。入于其宫，不见其<br>妻，凶，无所归也。”崔子曰：“嫠也何害？先夫当之矣。”遂取之。庄公通焉，<br>骤如崔氏。以崔子之冠赐人，侍者曰：“不可。”公曰：“不为崔子，其无冠乎？”<br>崔子因是，又以其间伐晋也，曰：“晋必将报。”欲弑公以说于晋，而不获间。<br>公鞭侍人贾举而又近之，乃为崔子间公。<br>    夏五月，莒为且于之役故，莒子朝于齐。甲戌，飨诸北郭。崔子称疾，不视<br>事。乙亥，公问崔子，遂从姜氏。姜入于室，与崔子自侧户出。公拊楹而歌。侍<br>人贾举止众从者，而入闭门。甲兴，公登台而请，弗许；请盟，弗许；请自刃于<br>庙，勿许。皆曰：“君之臣杼疾病，不能听命。近于公宫，陪臣干掫有淫者，<br>不知二命。”公逾墙。又射之，中股，反队，遂弑之。贾举，州绰、邴师、公孙<br>敖、封具、铎父、襄伊、偻堙皆死。祝佗父祭于高唐，至，复命。不说弁而死于<br>崔氏。申蒯侍渔者，退，谓其宰曰：“尔以帑免，我将死。”其宰曰：“免，是<br>反子之义也。”与之皆死。崔氏杀融蔑于平阴。<br>    晏子立于崔氏之门外，其人曰：“死乎？”曰：“独吾君也乎哉？吾死也。”<br>曰：“行乎？”曰：“吾罪也乎哉？吾亡也。”“归乎？”曰：“君死，安归？<br>君民者，岂以陵民？社稷是主。臣君者，岂为其口实，社稷是养。故君为社稷死，<br>则死之；为社稷亡，则亡之。若为己死而为己亡，非其私昵，谁敢任之？且人有<br>君而弑之，吾焉得死之，而焉得亡之？将庸何归？”门启而入，枕尸股而哭。兴，<br>三踊而出。人谓崔子：“必杀之！”崔子曰：“民之望也！舍之，得民。”卢蒲<br>癸奔晋，王何奔莒。<br>    叔孙宣伯之在齐也，叔孙还纳其女于灵公。嬖，生景公。丁丑，崔杼立而相<br>之。庆封为左相。盟国人于大宫，曰：“所不与崔、庆者。”晏子仰天叹曰：<br>“婴所不唯忠于君利社稷者是与，有如上帝。”乃歃。辛巳，公与大夫及莒子盟。<br>    大史书曰：“崔杼弑其君。”崔子杀之。其弟嗣书而死者，二人。其弟又书，<br>乃舍之。南史氏闻大史尽死，执简以往。闻既书矣，乃还。<br>    闾丘婴以帷缚其妻而载之，与申鲜虞乘而出，鲜虞推而下之，曰：“君昏不<br>能匡，危不能救，死不能死，而知匿其昵，其谁纳之？”行及弇中，将舍。婴曰：<br>“崔、庆其追我！”鲜虞曰：“一与一，谁能惧我？”遂舍，枕辔而寝，食马而<br>食。驾而行，出弇中，谓婴曰：“速驱之！崔、庆之众，不可当也。”遂来奔。<br>    崔氏侧庄公于北郭。丁亥，葬诸士孙之里，四翣，不跸，下车七乘，不以兵<br>甲。<br>    晋侯济自泮，会于夷仪，伐齐，以报朝歌之役。齐人以庄公说，使隰鉏请成。<br>庆封如师，男女以班。赂晋侯以宗器、乐器。自六正、五吏、三十帅、三军之大<br>夫、百官之正长、师旅及处守者，皆有赂。晋侯许之。使叔向告于诸侯。公使子<br>服惠伯对曰：“君舍有罪，以靖小国，君之惠也。寡君闻命矣！”<br>    晋侯使魏舒、宛没逆卫侯，将使卫与之夷仪。崔子止其帑，以求五鹿。<br>    初，陈侯会楚子伐郑，当陈隧者，井堙木刊。郑人怨之，六月，郑子展、子<br>产帅车七百乘伐陈，宵突陈城，遂入之。陈侯扶其大子偃师奔墓，遇司马桓子，<br>曰：“载余！”曰：“将巡城。”遇贾获，载其母妻，下之，而授公车。公曰：<br>“舍而母！”辞曰：“不祥。”与其妻扶其母以奔墓，亦免。子展命师无入公宫，<br>与子产亲御诸门。陈侯使司马桓子赂以宗器。陈侯免，拥社。使其众，男女别而<br>累，以待于朝。子展执絷而见，再拜稽首，承饮而进献。子美入，数俘而出。祝<br>祓社，司徒致民，司马致节，司空致地，乃还。<br>    秋七月己巳，同盟于重丘，齐成故也。<br>    赵文子为政，令薄诸侯之币而重其礼。穆叔见之，谓穆叔曰：“自今以往，<br>兵其少弭矣！齐崔、庆新得政，将求善于诸侯。武也知楚令尹。若敬行其礼，道<br>之以文辞，以靖诸侯，兵可以弭。”<br>    楚薳子冯卒，屈建为令尹。屈荡为莫敖。舒鸠人卒叛楚。令尹子木伐之，及<br>离城。吴人救之，子木遽以右师先，子强、息桓、子捷、子骈、子盂帅左师以退。<br>吴人居其间七日。子强曰：“久将垫隘，隘乃禽也。不如速战！请以其私卒诱之，<br>简师陈以待我。我克则进，奔则亦视之，乃可以免。不然，必为吴禽。”从之。<br>五人以其私卒先击吴师。吴师奔，登山以望，见楚师不继，复逐之，傅诸其军。<br>简师会之，吴师大败。遂围舒鸠，舒鸠溃。八月，楚灭舒鸠。<br>    卫献公入于夷仪。<br>    郑子产献捷于晋，戎服将事。晋人问陈之罪，对曰：“昔虞阏父为周陶正，<br>以服事我先王。我先王赖其利器用也，与其神明之后也，庸以元女大姬配胡公，<br>而封诸陈，以备三恪。则我周之自出，至于今是赖。桓公之乱，蔡人欲立其出。<br>我先君庄公奉五父而立之，蔡人杀之。我又与蔡人奉戴厉公，至于庄、宣，皆我<br>之自立。夏氏之乱，成公播荡，又我之自入，君所知也。今陈忘周之大德，蔑我<br>大惠，弃我姻亲，介恃楚众，以凭陵我敝邑，不可亿逞。我是以有往年之告。未<br>获成命，则有我东门之役。当陈隧者，井堙木刊。敝邑大惧不竟，而耻大姬。天<br>诱其衷，启敝邑之心。陈知其罪，授手于我。用敢献功！”晋人曰：“何故侵小？”<br>对曰：“先王之命，唯罪所在，各致其辟。且昔天子之地一圻，列国一同，自是<br>以衰。今大国多数圻矣！若无侵小，何以至焉？”晋人曰：“何故戎服？”对曰：<br>“我先君武、庄，为平、桓卿士。城濮之役，文公布命，曰：‘各复旧职！’命<br>我文公戎服辅王，以授楚捷，不敢废王命故也。”士庄伯不能诘，复于赵文子。<br>文子曰：“其辞顺，犯顺不祥。”乃受之。<br>    冬十月，子展相郑伯如晋，拜陈之功。子西复伐陈，陈及郑平。仲尼曰：<br>“《志》有之：‘言以足志，文以足言。’不言，谁知其志？言之无文，行而不<br>远。晋为伯，郑入陈，非文辞不为功。慎辞也！”<br>    楚蒍掩为司马，子木使庀赋，数甲兵。甲午，蒍掩书土田，度山林，鸠薮泽，<br>辨京陵，表淳卤，数疆潦，规偃猪，町原防，牧隰皋，井衍沃，量入修赋。赋车<br>籍马，赋车兵、徒卒、甲楯之数。既成，以授子木，礼也。<br>    十二月，吴子诸樊伐楚，以报舟师之役。门于巢。巢牛臣曰：“吴王勇而轻，<br>若启之，将亲门。我获射之，必殪。是君也死，疆其少安！”从之。吴子门焉，<br>牛臣隐于短墙以射之，卒。<br>    楚子以灭舒鸠赏子木。辞曰：“先大夫蒍子之功也。”以与蒍掩。<br>    晋程郑卒。子产始知然明，问为政焉。对曰：“视民如子。见不仁者诛之，<br>如鹰鹯之逐鸟雀也。”子产喜，以语子大叔，且曰：“他日吾见蔑之面而已，今<br>吾见其心矣。”子大叔问政于子产。子产曰：“政如农功，日夜思之，思其始而<br>成其终。朝夕而行之，行无越思，如农之有畔。其过鲜矣。”<br>    卫献公自夷仪使与宁喜言，宁喜许之。大叔文子闻之，曰：“乌乎！《诗》<br>所谓‘我躬不说，皇恤我后’者，宁子可谓不恤其后矣。将可乎哉？殆必不可。<br>君子之行，思其终也，思其复也。《书》曰：‘慎始而敬终，终以不困。’《诗》<br>曰：‘夙夜匪解，以事一人。’今宁子视君不如弈棋，其何以免乎？弈者举棋不<br>定，不胜其耦。而况置君而弗定乎？必不免矣。九世之卿族，一举而灭之。可哀<br>也哉！”<br>    会于夷仪之岁，齐人城郏。其五月，秦、晋为成。晋韩起如秦莅盟，秦伯车<br>如晋莅盟，成而不结。<br>    ◇襄公二十六年<br>    【经】二十有六年春王二月辛卯，卫宁喜弑其君剽。卫孙林父入于戚以叛。<br>甲午，卫侯衎复归于卫。夏，晋侯使荀吴来聘。公会晋人、郑良霄、宋人、曹人<br>于澶渊。秋，宋公杀其世子痤。晋人执卫宁喜。八月壬午，许男宁卒于楚。冬，<br>楚子、蔡侯、陈侯伐郑。葬许灵公。<br>    【传】二十六年春，秦伯之弟鍼如晋修成，叔向命召行人子员。行人子朱<br>曰：“朱也当御。”三云，叔向不应。子朱怒，曰：“班爵同，何以黜朱于朝？”<br>抚剑从之。叔向曰：“秦、晋不和久矣！今日之事，幸而集，晋国赖之。不集，<br>三军暴骨。子员道二国之言无私，子常易之。奸以事君者，吾所能御也。”拂衣<br>从之。人救之。平公曰：“晋其庶乎！吾臣之所争者大。”师旷曰：“公室惧卑。<br>臣不心竞而力争，不务德而争善，私欲已侈，能无卑乎？”<br>    卫献公使子鲜为复，辞。敬姒强命之。对曰：“君无信，臣惧不免。”敬姒<br>曰：“虽然，以吾故也。”许诺。初，献公使与宁喜言，宁喜曰：“必子鲜在，<br>不然必败。”故公使子鲜。子鲜不获命于敬姒，以公命与宁喜言，曰：“苟反，<br>政由宁氏，祭则寡人。”宁喜告蘧伯玉，伯玉曰：“瑗不得闻君之出，敢闻其入？”<br>遂行，从近关出。告右宰谷，右宰谷曰：“不可。获罪于两君，天下谁畜之？”<br>悼子曰：“吾受命于先人，不可以贰。”谷曰：“我请使焉而观之。”遂见公于<br>夷仪。反曰：“君淹恤在外十二年矣，而无忧色，亦无宽言，犹夫人也。若不已，<br>死无日矣。”悼子曰：“子鲜在。”右宰谷曰：“子鲜在，何益？多而能亡，于<br>我何为？”悼子曰：“虽然，不可以已。”孙文子在戚，孙嘉聘于齐，孙襄居守。<br>    二月庚寅，宁喜、右宰谷伐孙氏，不克。伯国伤。宁子出舍于郊。伯国死，<br>孙氏夜哭。国人召宁子，宁子复攻孙氏，克之。辛卯，杀子叔及大子角。书曰：<br>“宁喜弑其君剽。”言罪之在宁氏也。孙林父以戚如晋。书曰：“入于戚以叛。”<br>罪孙氏也。臣之禄，君实有之。义则进，否则奉身而退，专禄以周旋，戮也。<br>    甲午，卫侯入。书曰：“复归。”国纳之也。大夫逆于竟者，执其手而与之<br>言。道逆者，自车揖之。逆于门者，颔之而已。公至，使让大叔文子曰：“寡人<br>淹恤在外，二三子皆使寡人朝夕闻卫国之言，吾子独不在寡人。古人有言曰：<br>‘非所怨勿怨。’寡人怨矣。”对曰：“臣知罪矣！臣不佞不能负羁泄，以绁<br>扌干牧圉，臣之罪一也。有出者，有居者。臣不能贰，通外内之言以事君，臣之<br>罪二也。有二罪，敢忘其死？”乃行，从近关出。公使止之。<br>    卫人侵戚东鄙，孙氏愬于晋，晋戍茅氏。殖绰伐茅氏，杀晋戍三百人。孙蒯<br>追之，弗敢击。文子曰：“厉之不如！”遂从卫师，败之圉。雍鉏获殖绰。复愬<br>于晋。<br>    郑伯赏入陈之功。三月甲寅朔，享子展，赐之先路、三命之服，先八邑。赐<br>子产次路、再命之服，先六邑。子产辞邑，曰：“自上以下，隆杀以两，礼也。<br>臣之位在四，且子展之功也。臣不敢及及赏礼，请辞邑。”公固予之，乃受三邑。<br>公孙挥曰：“子产其将知政矣！让不失礼。”<br>    晋人为孙氏故，召诸侯，将以讨卫也。夏，中行穆子来聘，召公也。<br>    楚子、秦人侵吴，及雩娄，闻吴有备而还。遂侵郑，五月，至于城麇。郑皇<br>颉戍之，出，与楚师战，败。穿封戌囚皇颉，公子围与之争之。正于伯州犁，伯<br>州犁曰：“请问于囚。”乃立囚。伯州犁曰：“所争，君子也，其何不知？”上<br>其手，曰：“夫子为王子围，寡君之贵介弟也。”下其手，曰：“此子为穿封戌，<br>方城外之县尹也。谁获子？”囚曰：“颉遇王子，弱焉。”戌怒，抽戈逐王子围，<br>弗及。楚人以皇颉归。<br>    印堇父与皇颉戍城麇，楚人囚之，以献于秦。郑人取货于印氏以请之，子大<br>叔为令正，以为请。子产曰：“不获。受楚之功而取货于郑，不可谓国，秦不其<br>然。若曰：‘拜君之勤郑国，微君之惠，楚师其犹在敝邑之城下。’其可。”弗<br>从，遂行。秦人不予。更币，从子产而后获之。<br>    六月，公会晋赵武、宋向戌、郑良霄、曹人于澶渊以讨卫，疆戚田。取卫西<br>鄙懿氏六十以与孙氏。赵武不书，尊公也。向戌不书，后也。郑先宋，不失所也。<br>于是卫侯会之。晋人执宁喜、北宫遗，使女齐以先归。卫侯如晋，晋人执而囚之<br>于士弱氏。<br>    秋七月，齐侯、郑伯为卫侯故，如晋，晋侯兼享之。晋侯赋《嘉乐》。国景<br>子相齐侯，赋《蓼萧》。子展相郑伯，赋《缁衣》。叔向命晋侯拜二君曰：“寡<br>君敢拜齐君之安我先君之宗祧也，敢拜郑君之不贰也。”国子使晏平仲私于叔向，<br>曰：“晋君宣其明德于诸侯，恤其患而补其阙，正其违而治其烦，所以为盟主也。<br>今为臣执君，若之何？”叔向告赵文子，文子以告晋侯。晋侯言卫侯之罪，使叔<br>向告二君。国子赋《辔之柔矣》，子展赋《将仲子兮》，晋侯乃许归卫侯。叔向<br>曰：“郑七穆，罕氏其后亡者也。子展俭而壹。”<br>    初，宋芮司徒生女子，赤而毛，弃诸堤下，共姬之妾取以入，名之曰弃。长<br>而美。平公入夕，共姬与之食。公见弃也，而视之，尤。姬纳诸御，嬖，生佐。<br>恶而婉。大子痤美而很，合左师畏而恶之。寺人惠墙伊戾为大子内师而无宠。<br>    秋，楚客聘于晋，过宋。大子知之，请野享之。公使往，伊戾请从之。公曰：<br>“夫不恶女乎？”对曰：“小人之事君子也，恶之不敢远，好之不敢近。敬以待<br>命，敢有贰心乎？纵有共其外，莫共其内，臣请往也。”遣之。至，则臽欠，用<br>牲，加书，征之，而聘告公曰：“大子将为乱，既与楚客盟矣。”公曰：“为我<br>子，又何求？”对曰：“欲速。”公使视之，则信有焉。问诸夫人与左师，则皆<br>曰：“固闻之。”公囚大子。大子曰：“唯佐也能免我。”召而使请，曰：“日<br>中不来，吾知死矣。”左师闻之，聒而与之语。过期，乃缢而死。佐为大子。公<br>徐闻其无罪也，乃亨伊戾。<br>    左师见夫人之步马者，问之，对曰：“君夫人氏也。”左师曰：“谁为君夫<br>人？余胡弗知？”圉人归，以告夫人。夫人使馈之锦与马，先之以玉，曰：“君<br>之妾弃使某献。”左师改命曰：“君夫人。”而后再拜稽首受之。<br>    郑伯归自晋，使子西如晋聘，辞曰：“寡君来烦执事，惧不免于戾，使夏谢<br>不敏。”君子曰：“善事大国。”<br>    初，楚伍参与蔡太师子朝友，其子伍举与声子相善也。伍举娶于王子牟，王<br>子牟为申公而亡，楚人曰：“伍举实送之。”伍举奔郑，将遂奔晋。声子将如晋，<br>遇之于郑郊，班荆相与食，而言复故。声子曰：“子行也！吾必复子。”及宋向<br>戌将平晋、楚，声子通使于晋。还如楚，令尹子木与之语，问晋故焉，且曰：<br>“晋大夫与楚孰贤？”对曰：“晋卿不如楚，其大夫则贤，皆卿材也。如杞、梓、<br>皮革，自楚往也。虽楚有材，晋实用之。”子木曰：“夫独无族姻乎？”对曰：<br>“虽有，而用楚材实多。归生闻之：‘善为国者，赏不僣而刑不滥。’赏僣，则<br>惧及淫人；刑滥，则惧及善人。若不幸而过，宁僣无滥。与其失善，宁其利淫。<br>无善人，则国从之。《诗》曰：‘人之云亡，邦国殄瘁。’无善人之谓也。故<br>《夏书》曰：‘与其杀不辜，宁失不经。’惧失善也。《商颂》有之曰：‘不僣<br>不滥，不敢怠皇，命于下国，封建厥福。’此汤所以获天福也。古之治民者，劝<br>赏而畏刑，恤民不倦。赏以春夏，刑以秋冬。是以将赏，为之加膳，加膳则饫赐，<br>此以知其劝赏也。将刑，为之不举，不举则彻乐，此以知其畏刑也。夙兴夜寐，<br>朝夕临政，此以知其恤民也。三者，礼之大节也。有礼无败。今楚多淫刑，其大<br>夫逃死于四方，而为之谋主，以害楚国，不可救疗，所谓不能也。子仪之乱，析<br>公奔晋。晋人置诸戎车之殿，以为谋主。绕角之役，晋将遁矣，析公曰：‘楚师<br>轻窕，易震荡也。若多鼓钧声，以夜军之，楚师必遁。’晋人从之，楚师宵溃。<br>晋遂侵蔡，袭沈，获其君；败申、息之师于桑隧，获申丽而还。郑于是不敢南面。<br>楚失华夏，则析公之为也。雍子之父兄谮雍子，君与大夫不善是也。雍子奔晋。<br>晋人与之鄐，以为谋主。彭城之役，晋、楚遇于靡角之谷。晋将遁矣。雍子发<br>命于军曰：‘归老幼，反孤疾，二人役，归一人，简兵蒐乘，秣马蓐食，师陈焚<br>次，明日将战。’行归者而逸楚囚，楚师宵溃。晋降彭城而归诸宋，以鱼石归。<br>楚失东夷，子辛死之，则雍子之为也。子反与子灵争夏姬，而雍害其事，子灵奔<br>晋。晋人与之邢，以为谋主。扞御北狄，通吴于晋，教吴叛楚，教之乘车、射御、<br>驱侵，使其子孤庸为吴行人焉。吴于是伐巢、取驾、克棘、入州来，楚罢于奔命，<br>至今为患，则子灵之为也。若敖之乱，伯贲之子贲皇奔晋。晋人与之苗，以为谋<br>主。鄢陵之役，楚晨压晋军而陈，晋将遁矣。苗贲皇曰：‘楚师之良，在其中军<br>王族而已。若塞井夷灶，成陈以当之，栾、范易行以诱之，中行、二郤必克二穆。<br>吾乃四萃于其王族，必大败之。’晋人从之，楚师大败，王夷师熸，子反死之。<br>郑叛吴兴，楚失诸侯，则苗贲皇之为也。”子木曰：“是皆然矣。”声子曰：<br>“今又有甚于此。椒举娶于申公子牟，子牟得戾而亡，君大夫谓椒举：‘女实遣<br>之！’惧而奔郑，引领南望曰：‘庶几赦余！’亦弗图也。今在晋矣。晋人将与<br>之县，以比叔向。彼若谋害楚国，岂不为患？”子木惧，言诸王，益其禄爵而复<br>之。声子使椒鸣逆之。<br>    许灵公如楚，请伐郑，曰：“师不兴，孤不归矣！”八月，卒于楚。楚子曰：<br>“不伐郑，何以求诸侯？”冬十月，楚子伐郑。郑人将御之，子产曰：“晋、楚<br>将平，诸侯将和，楚王是故昧于一来。不如使逞而归，乃易成也。夫小人之性，<br>衅于勇，啬于祸，以足其性而求名焉者，非国家之利也。若何从之？”子展说，<br>不御寇。十二月乙酉，入南里，堕其城。涉于乐氏，门于师之梁。县门发，获九<br>人焉。涉入氾而归，而后葬许灵公。<br>    卫人归卫姬于晋，乃释卫侯。君子是以知平公之失政也。<br>    晋韩宣子聘于周。王使请事。对曰：“晋士起将归时事于宰旅，无他事矣。”<br>王闻之曰：“韩氏其昌阜于晋乎！辞不失旧。”<br>    齐人城郏之岁，其夏，齐乌余以廪丘奔晋，袭卫羊角，取之；遂袭我高鱼。<br>有大雨，自其窦入，介于其库，以登其城，克而取之。又取邑于宋。于是范宣子<br>卒，诸侯弗能治也，及赵文子为政，乃卒治之。文子言于晋侯曰：“晋为盟主。<br>诸侯或相侵也，则讨而使归其地。今乌余之邑，皆讨类也，而贪之，是无以为盟<br>主也。请归之！”公曰：“诺。孰可使也？”对曰：“胥梁带能无用师。”晋侯<br>使往。<br>    ◇襄公二十七年<br>    【经】二十有七春，齐侯使庆封聘。夏，叔孙豹会晋赵武、楚屈建、蔡公孙<br>归生、卫石恶、陈孔奂、郑良霄、许人、曹人于宋。卫杀其大夫宁喜。卫侯之弟<br>鱄出奔晋。秋七月辛巳，豹及诸侯之大夫盟于宋。冬十有二月乙卯朔，日有食<br>之。<br>    【传】二十七年春，胥梁带使诸丧邑者具具车徒以受地，必周。使乌余车徒<br>以受封，乌余以众出。使诸侯伪效乌余之封者，而遂执之，尽获之。皆取其邑而<br>归诸侯，诸侯是以睦于晋。<br>    齐庆封来聘，其车美。孟孙谓叔孙曰：“庆季之车，不亦美乎？”叔孙曰：<br>“豹闻之：‘服美不称，必以恶终。’美车何为？”叔孙与庆封食，不敬。为赋<br>《相鼠》，亦不知也。卫宁喜专，公患之。公孙免余请杀之。公曰：“微宁子不<br>及此，吾与之言矣。事未可知，只成恶名，止也。”对曰：“臣杀之，君勿与知。”<br>乃与公孙无地、公孙臣谋，使攻宁氏。弗克，皆死。公曰：“臣也无罪，父子死<br>余矣！”夏，免余复攻宁氏，杀宁喜及右宰谷，尸诸朝。石恶将会宋之盟，受命<br>而出。衣其尸，枕之股而哭之。欲敛以亡，惧不免，且曰：“受命矣。”乃行。<br>    子鲜曰：“逐我者出，纳我者死，赏罚无章，何以沮劝？君失其信，而国无<br>刑。不亦难乎！且鱄实使之。”遂出奔晋。公使止之，不可。及河，又使止之。<br>止使者而盟于河，托于木门，不乡卫国而坐。木门大夫劝之仕，不可，曰：“仕<br>而废其事，罪也。从之，昭吾所以出也。将准愬乎？吾不可以立于人之朝矣。”<br>终身不仕。公丧之，如税服，终身。<br>    公与免余邑六十，辞曰：“唯卿备百邑，臣六十矣。下有上禄，乱也，臣弗<br>敢闻。且宁子唯多邑，故死。臣惧死之速及也。”公固与之，受其半。以为少师。<br>公使为卿，辞曰：“大叔仪不贰，能赞大事。君其命之！”乃使文子为卿。<br>    宋向戌善于赵文子，又善于令尹子木，欲弭诸侯之兵以为名。如晋，告赵孟。<br>赵孟谋于诸大夫，韩宣子曰：“兵，民之残也，财用之蠹，小国之大灾也。将或<br>弭之，虽曰不可，必将许之。弗许，楚将许之，以召诸侯，则我失为盟主矣。”<br>晋人许之。如楚，楚亦许之。如齐，齐人难之。陈文子曰：“晋、楚许之，我焉<br>得已。且人曰弭兵，而我弗许，则固携吾民矣！将焉用之？”齐人许之。告于秦，<br>秦亦许之。皆告于小国，为会于宋。<br>    五月甲辰，晋赵武至于宋。丙午，郑良霄至。六月丁未朔，宋人享赵文子，<br>叔向为介。司马置折俎，礼也。仲尼使举是礼也，以为多文辞。戊申，叔孙豹、<br>齐庆封、陈须无、卫石恶至。甲寅，晋荀盈从赵武至。丙辰，邾悼公至。壬戌，<br>楚公子黑肱先至，成言于晋。丁卯，宋向戌如陈，从子木成言于楚。戊辰，滕成<br>公至。子木谓向戌：“请晋、楚之从交相见也。”庚午，向戌复于赵孟。赵孟曰：<br>“晋、楚、齐、秦，匹也。晋之不能于齐，犹楚之不能于秦也。楚君若能使秦君<br>辱于敝邑，寡君敢不固请于齐？”壬申，左师复言于子木。子木使驲谒诸王，王<br>曰：“释齐、秦，他国请相见也。”秋七月戊寅，左师至。是夜也，赵孟及子皙<br>盟，以齐言。庚辰，子木至自陈。陈孔奂、蔡公孙归生至。曹、许之大夫皆至。<br>以藩为军，晋、楚各处其偏。伯夙谓赵孟曰：“楚氛甚恶，惧难。”赵孟曰：<br>“吾左还，入于宋，若我何？”<br>    辛巳，将盟于宋西门之外，楚人衷甲。伯州犁曰：“合诸侯之师，以为不信，<br>无乃不可乎？夫诸侯望信于楚，是以来服。若不信，是弃其所以服诸侯也。”固<br>请释甲。子木曰：“晋、楚无信久矣，事利而已。苟得志焉，焉用有信？”大宰<br>退，告人曰：“令尹将死矣，不及三年。求逞志而弃信，志将逞乎？志以发言，<br>言以出信，信以立志，参以定之。信亡，何以及三？”赵孟患楚衷甲，以告叔向。<br>叔向曰：“何害也？匹夫一为不信，犹不可，单毙其死。若合诸侯之卿，以为不<br>信，必不捷矣。食言者不病，非子之患也。夫以信召人，而以僣济之。必莫之与<br>也，安能害我？且吾因宋以守病，则夫能致死，与宋致死，虽倍楚可也。子何惧<br>焉？又不及是。曰弭兵以召诸侯，而称兵以害我，吾庸多矣，非所患也。”<br>    季武子使谓叔孙以公命，曰：“视邾、滕。”既而齐人请邾，宋人请滕，皆<br>不与盟。叔孙曰：“邾、滕，人之私也；我，列国也，何故视之？宋、卫，吾匹<br>也。”乃盟。故不书其族，言违命也。<br>    晋、楚争先。晋人曰：“晋固为诸侯盟主，未有先晋者也。”楚人曰：“子<br>言晋、楚匹也，若晋常先，是楚弱也。且晋、楚狎主诸侯之盟也久矣！岂专在晋？”<br>叔向谓赵孟曰：“诸侯归晋之德只，非归其尸盟也。子务德，无争先！且诸侯盟，<br>小国固必有尸盟者。楚为晋细，不亦可乎？”乃先楚人。书先晋，晋有信也。<br>    壬午，宋公兼享晋、楚之大夫，赵孟为客。子木与之言，弗能对。使叔向侍<br>言焉，子木亦不能对也。<br>    乙酉，宋公及诸侯之大夫盟于蒙门之外。子木问于赵孟曰：“范武子之德何<br>如？”对曰：“夫人之家事治，言于晋国无隐情。其祝史陈信于鬼神，无愧辞。”<br>子木归，以语王。王曰：“尚矣哉！能歆神人，宜其光辅五君以为盟主也。”子<br>木又语王曰：“宜晋之伯也！有叔向以佐其卿，楚无以当之，不可与争。”晋荀<br>寅遂如楚莅盟。<br>    郑伯享赵孟于垂陇，子展、伯有、子西、子产、子大叔、二子石从。赵孟曰：<br>“七子从君，以宠武也。请皆赋以卒君贶，武亦以观七子之志。”子展赋《草虫》，<br>赵孟曰：“善哉！民之主也。抑武也不足以当之。”伯有赋《鹑之贲贲》，赵孟<br>曰：“床第之言不逾阈，况在野乎？非使人之所得闻也。”子西赋《黍苗》之四<br>章，赵孟曰：“寡君在，武何能焉？”子产赋《隰桑》，赵孟曰：“武请受其卒<br>章。”子大叔赋《野有蔓草》，赵孟曰：“吾子之惠也。”印段赋《蟋蟀》，赵<br>孟曰：“善哉！保家之主也，吾有望矣！”公孙段赋《桑扈》，赵孟曰：“‘匪<br>交匪敖’，福将焉往？若保是言也，欲辞福禄，得乎？”卒享。文子告叔向曰：<br>“伯有将为戮矣！诗以言志，志诬其上，而公怨之，以为宾荣，其能久乎？幸而<br>后亡。”叔向曰：“然。已侈！所谓不及五稔者，夫子之谓矣。”文子曰：“其<br>余皆数世之主也。子展其后亡者也，在上不忘降。印氏其次也，乐而不荒。乐以<br>安民，不淫以使之，后亡，不亦可乎？”<br>    宋左师请赏，曰：“请免死之邑。”公与之邑六十。以示子罕，子罕曰：<br>“凡诸侯小国，晋、楚所以兵威之。畏而后上下慈和，慈和而后能安靖其国家，<br>以事大国，所以存也。无威则骄，骄则乱生，乱生必灭，所以亡也。天生五材，<br>民并用之，废一不可，谁能去兵？兵之设久矣，所以威不轨而昭文德也。圣人以<br>兴，乱人以废，废兴存亡昏明之术，皆兵之由也。而子求去之，不亦诬乎？以诬<br>道蔽诸侯，罪莫大焉。纵无大讨，而又求赏，无厌之甚也！”削而投之。左师辞<br>邑。向氏欲攻司城，左师曰：“我将亡，夫子存我，德莫大焉，又可攻乎？”君<br>子曰：“‘彼己之子，邦之司直。’乐喜之谓乎？‘何以恤我，我其收之。’向<br>戌之谓乎？”<br>    齐崔杼生成及强而寡。娶东郭姜，生明。东郭姜以孤入，曰棠无咎，与东郭<br>偃相崔氏。崔成有疾，而废之，而立明。成请老于崔，崔子许之。偃与无咎弗予，<br>曰：“崔，宗邑也，必在宗主。”成与强怒，将杀之。告庆封曰：“夫子之身亦<br>子所知也，唯无咎与偃是从，父兄莫得进矣。大恐害夫子，敢以告。”庆封曰：<br>“子姑退，吾图之。”告卢蒲弊。卢蒲弊曰：“彼，君之仇也。天或者将弃彼矣。<br>彼实家乱，子何病焉！崔之薄，庆之厚也。”他日又告。庆封曰：“苟利夫子，<br>必去之！难，吾助女。”<br>    九月庚辰，崔成、崔强杀东郭偃、棠无咎于崔氏之朝。崔子怒而出，其众皆<br>逃，求人使驾，不得。使圉人驾，寺人御而出。且曰：“崔氏有福，止余犹可。”<br>遂见庆封。庆封曰：“崔、庆一也。是何敢然？请为子讨之。”使卢蒲弊帅甲以<br>攻崔氏。崔氏堞其宫而守之，弗克。使国人助之，遂灭崔氏，杀成与强，而尽俘<br>其家。其妻缢。弊复命于崔子，且御而归之。至，则无归矣，乃缢。崔明夜辟诸<br>大墓。辛巳，崔明来奔，庆封当国。<br>    楚薳罢如晋莅盟，晋将享之。将出，赋《既醉》。叔向曰：“薳氏之有后于<br>楚国也，宜哉！承君命，不忘敏。子荡将知政矣。敏以事君，必能养民。政其焉<br>往？”<br>    崔氏之乱，申鲜虞来奔，仆赁于野，以丧庄公。冬，楚人召之，遂如楚为右<br>尹。<br>    十一月乙亥朔，日有食之。辰在申，司历过也，再失闰矣。<br>    ◇襄公二十八年<br>    【经】二十有八年春，无冰。夏，卫石恶出奔晋。邾子来朝。秋八月，大雩。<br>仲孙羯如晋。冬，齐庆封来奔。十有一月，公如楚。十有二月甲寅，天王崩。乙<br>未，楚子昭卒。<br>    【传】二十八年春，无冰。梓慎曰：“今兹宋、郑其饥乎？岁在星纪，而淫<br>于玄枵，以有时灾，阴不堪阳。蛇乘龙。龙，宋、郑之星也，宋、郑必饥。玄枵，<br>虚中也。枵，耗名也。土虚而民耗，不饥何为？”<br>    夏。齐侯、陈侯、蔡侯、北燕伯、杞伯、胡子、沈子、白狄朝于晋，宋之盟<br>故也。齐侯将行，庆封曰：“我不与盟，何为于晋？”陈文子曰：“先事后贿，<br>礼也。小事大，未获事焉，从之如志，礼也。虽不与盟，敢叛晋乎？重丘之盟，<br>未可忘也。子其劝行！”<br>    卫人讨宁氏之党，故石恶出奔晋。卫人立其从子圃以守石氏之祀，礼也。<br>    邾悼公来朝，时事也。<br>    秋八月，大雩，旱也。<br>    蔡侯归自晋，入于郑。郑伯享之，不敬。子产曰：“蔡侯其不免乎？日其过<br>此也，君使子展廷劳于东门之外，而傲。吾曰：‘犹将更之。’今还，受享而惰，<br>乃其心也。君小国事大国，而惰傲以为己心，将得死乎？若不免，必由其子。其<br>为君也，淫而不父。侨闻之，如是者，恒有子祸。”<br>    孟孝伯如晋，告将为宋之盟故如楚也。<br>    蔡侯之如晋也，郑伯使游吉如楚。及汉，楚人还之，曰：“宋之盟，君实亲<br>辱。今吾子来，寡君谓吾子姑还！吾将使驲奔问诸晋而以告。”子大叔曰：“宋<br>之盟，君命将利小国，而亦使安定其社稷，镇抚其民人，以礼承天之休，此君之<br>宪令，而小国之望也。寡君是故使吉奉其皮币，以岁之不易，聘于下执事。今执<br>事有命曰：‘女何与政令之有？必使而君弃而封守，跋涉山川，蒙犯霜露，以逞<br>君心。’小国将君是望，敢不唯命是听。无乃非盟载之言，以阙君德，而执事有<br>不利焉，小国是惧。不然，其何劳之敢惮？”子大叔归，复命，告子展曰：“楚<br>子将死矣！不修其政德，而贪昧于诸侯，以逞其愿，欲久，得乎？《周易》有之，<br>在《复》ⅱⅲ之《颐》ⅶⅲ，曰：‘迷复，凶。’其楚子之谓乎？欲复其愿，而<br>弃其本，复归无所，是谓迷复。能无凶乎？君其往也！送葬而归，以快楚心。楚<br>不几十年，未能恤诸侯也。吾乃休吾民矣。”裨灶曰：“今兹周王及楚子皆将死。<br>岁弃其次，而旅于明年之次，以害鸟帑。周、楚恶之。”<br>    九月，郑游吉如晋，告将朝于楚，以从宋之盟。子产相郑伯以如楚，舍不为<br>坛。外仆言曰：“昔先大夫相先君，适四国，未尝不为坛。自是至今，亦皆循之。<br>今子草舍，无乃不可乎？”子产曰：“大适小，则为坛。小适大，苟舍而已，焉<br>用坛？侨闻之，大适小有五美：宥其罪戾，赦其过失，救其灾患，赏其德刑，教<br>其不及。小国不困，怀服如归。是故作坛以昭其功，宣告后人，无怠于德。小适<br>大有五恶：说其罪戾，请其不足，行其政事，共某职贡，从其时命。不然，则重<br>其币帛，以贺其福而吊其凶，皆小国之祸也。焉用作坛以昭其祸？所以告子孙，<br>无昭祸焉可也。”<br>    齐庄封好田而耆酒，与庆舍政。则以其内实迁于卢蒲弊氏，易内而饮酒。数<br>日，国迁朝焉。使诸亡人得贼者，以告而反之，故反卢蒲癸。癸臣子之，有宠，<br>妻之。庆舍之士谓卢蒲癸曰：“男女辨姓。子不辟宗，何也？”曰：“宗不余辟，<br>余独焉辟之？赋诗断章，余取所求焉，恶识宗？”癸言王何而反之，二人皆嬖，<br>使执寝戈，而先后之。<br>    公膳，日双鸡。饔人窃更之以鹜。御者知之，则去其肉而以其洎馈。子雅、<br>子尾怒。庆封告卢蒲弊。卢蒲弊曰；“譬之如禽兽，吾寝处之矣。”使析归父告<br>晏平仲。平仲曰：“婴之众不足用也，知无能谋也。言弗敢出，有盟可也。”子<br>家曰：“子之言云，又焉用盟？”告北郭子车。子车曰：“人各有以事君，非佐<br>之所能也。”陈文子谓桓子曰：“祸将作矣！吾其何得？”对曰：“得庆氏之木<br>百车于庄。”文子曰：“可慎守也已！”<br>    卢蒲癸、王何卜攻庆氏，示子之兆，曰：“或卜攻雠，敢献其兆。”子之曰：<br>“克，见血。”冬十月，庆封田于莱，陈无宇从。丙辰，文子使召之。请曰：<br>“无宇之母疾病，请归。”庆季卜之，示之兆，曰：“死。”奉龟而泣。乃使归。<br>庆嗣闻之，曰：“祸将作矣！谓子家：“速归！祸作必于尝，归犹可及也。”子<br>家弗听，亦无悛志。子息曰：“亡矣！幸而获在吴、越。”陈无宇济水而戕舟发<br>梁。卢蒲姜谓癸曰：“有事而不告我，必不捷矣。”癸告之。姜曰：“夫子愎，<br>莫之止，将不出，我请止之。”癸曰：“诺。”十一月乙亥，尝于大公之庙，庆<br>舍莅事。卢蒲姜告之，且止之。弗听，曰：“谁敢者！”遂如公。麻婴为尸，庆<br>圭为上献。卢蒲癸、王何执寝戈。庆氏以其甲环公宫。陈氏、鲍氏之圉人为优。<br>庆氏之马善惊，士皆释甲束马而饮酒，且观优，至于鱼里。栾、高、陈、鲍之徒<br>介庆氏之甲。子尾抽桷击扉三，卢蒲癸自后刺子之，王何以戈击之，解其左肩。<br>犹援庙桷，动于甍，以俎壶投，杀人而后死。遂杀庆绳、麻婴。公惧，鲍国曰：<br>“群臣为君故也。”陈须无以公归，税服而如内宫。<br>    庆封归，遇告乱者，丁亥，伐西门，弗克。还伐北门，克之。入，伐内宫，<br>弗克。反，陈于岳，请战，弗许。遂来奔。献车于季武子，美泽可以鉴。展庄叔<br>见之，曰：“车甚泽，人必瘁，宜其亡也。”叔孙穆子食庆封，庆封汜祭。穆子<br>不说，使工为之诵《茅鸱》，亦不知。既而齐人来让，奔吴。吴句余予之朱方，<br>聚其族焉而居之，富于其旧。子服惠伯谓叔孙曰：“天殆富淫人，庆封又富矣。”<br>穆子曰：“善人富谓之赏，淫人富谓之殃。天其殃之也，其将聚而歼旃？”<br>    癸巳，天王崩。未来赴，亦未书，礼也。<br>    崔氏之乱，丧群公子。故鉏在鲁，叔孙还在燕，贾在句渎之丘。及庆氏亡，<br>皆召之，具其器用而反其邑焉。与晏子邶殿，其鄙六十，弗受。子尾曰：“富，<br>人之所欲也，何独弗欲？”对曰：“庆氏之邑足欲，故亡。吾邑不足欲也。益之<br>以邶殿，乃足欲。足欲，亡无日矣。在外，不得宰吾一邑。不受邶殿，非恶富也，<br>恐失富也。且夫富如布帛之有幅焉，为之制度，使无迁也。夫民生厚而用利，于<br>是乎正德以幅之，使无黜嫚，谓之幅利。利过则为败。吾不敢贪多，所谓幅也。”<br>与北郭佐邑六十，受之。与子雅邑，辞多受少。与子尾邑，受而稍致之。公以为<br>忠，故有宠。<br>    释卢蒲弊于北竟。求崔杼之尸，将戮之，不得。叔孙穆子曰：“必得之。武<br>王有乱臣十人，崔杼其有乎？不十人，不足以葬。”既，崔氏之臣曰：“与我其<br>拱璧，吾献其柩。”于是得之。十二月乙亥朔，齐人迁庄公，殡于大寝。以其棺<br>尸崔杼于市，国人犹知之，皆曰：“崔子也。”<br>    为宋之盟故，公及宋公、陈侯、郑伯、许男如楚。公过郑，郑伯不在。伯有<br><辶壬>劳于黄崖，不敬。穆叔曰：“伯有无戾于郑，郑必有大咎。敬，民之主也，<br>而弃之，何以承守？郑人不讨，必受其辜，济泽之阿，行潦之苹藻，置诸宗室，<br>季兰尸之，敬也。敬可弃乎？”<br>    及汉，楚康王卒。公欲反，叔仲昭伯曰：“我楚国之为，岂为一人？行也！”<br>子服惠伯曰：“君子有远虑，小人从迩。饥寒之不恤，谁遑其后？不如姑归也。”<br>叔孙穆子曰：“叔仲子专之矣，子服子始学者也。”荣成伯曰：“远图者，忠也。”<br>公遂行。宋向戌曰：“我一人之为，非为楚也。饥寒之不恤，谁能恤楚？姑归而<br>息民，待其立君而为之备。”宋公遂反。<br>    楚屈建卒。赵文子丧之如同盟，礼也。<br>    王人来告丧，问崩日，以甲寅告，故书之，以征过也。<br>    ◇襄公二十九年<br>    【经】二十有九年春王正月，公在楚。夏五月，公至自楚。庚午，卫侯衎卒，<br>阍弑吴子余祭。仲孙羯会晋荀盈、齐高止、宋华定、卫世叔仪、郑公孙段、曹人、<br>莒人、滕子、薛人、小邾人城杞。晋侯使士鞅来聘。杞子来盟。吴子使札来聘。<br>秋九月，葬卫献公。齐高止出奔北燕。冬，仲孙羯如晋。<br>    【传】二十九年春，王正月，公在楚，释不朝正于庙也。楚人使公亲襚，<br>公患之。穆叔曰：“祓殡而襚，则布币也。”乃使巫以桃列先祓殡。楚人弗禁，<br>既而悔之。<br>    二月癸卯，齐人葬庄公于北郭。<br>    夏四月，葬楚康王。公及陈侯、郑伯、许男送葬，至于西门之外。诸侯之大<br>夫皆至于墓。楚郏敖即位。王子围为令尹。郑行人子羽曰：“是谓不宜，必代之<br>昌。松柏之下，其草不殖。”<br>    公还，及方城。季武子取卞，使公冶问，玺书追而与之，曰：“闻守卞者将<br>叛，臣帅徒以讨之，既得之矣，敢告。”公冶致使而退，及舍而后闻取卞。公曰：<br>“欲之而言叛，只见疏也。”公谓公冶曰：“吾可以入乎？”对曰：“君实有国，<br>谁敢违君！”公与公冶冕服。固辞，强之而后受。公欲无入，荣成伯赋《式微》，<br>乃归。五月，公至自楚。公冶致其邑于季氏，而终不入焉。曰：“欺其君，何必<br>使余？”季孙见之，则言季氏如他日。不见，则终不言季氏。及疾，聚其臣，曰：<br>“我死，必以在冕服敛，非德赏也。且无使季氏葬我。”<br>    葬灵王，郑上卿有事，子展使印段往。伯有曰：“弱，不可。”子展曰：<br>“与其莫往，弱不犹愈乎？《诗》云：‘王事靡盬，不遑启处，东西南北，谁敢<br>宁处？坚事晋、楚，以蕃王室也。王事无旷，何常之有？”遂使印段如周。<br>    吴人伐越，获俘焉，以为阍，使守舟。吴子余祭观舟，阍以刀弑之。<br>    郑子展卒，子皮即位。于是郑饥而未及麦，民病。子皮以子展之命，饩国人<br>粟，户一钟，是以得郑国之民。故罕氏常掌国政，以为上卿。宋司城子罕闻之，<br>曰：“邻于善，民之望也。”宋亦饥，请于平公，出公粟以贷。使大夫皆贷。司<br>城氏贷而不书，为大夫之无者贷。宋无饥人。叔向闻之，曰：“郑之罕，宋之乐，<br>其后亡者也！二者其皆得国乎！民之归也。施而不德，乐氏加焉，其以宋升降乎！”<br>    晋平公，杞出也，故治杞。六月，知悼子合诸侯之大夫以城杞，孟孝伯会之。<br>郑子大叔与伯石往。子大叔见大叔文子，与之语。文子曰：“甚乎！其城杞也。”<br>子大叔曰：“若之何哉？晋国不恤周宗之阙，而夏肄是屏。其弃诸姬，亦可知也<br>已。诸姬是弃，其谁归之？吉也闻之，弃同即异，是谓离德。《诗》曰：‘协比<br>其邻，昏姻孔云。’晋不邻矣，其谁云之？”<br>    齐高子容与宋司徒见知伯，女齐相礼。宾出，司马侯言于知伯曰：“二子皆<br>将不免。子容专，司徒移，皆亡家之主也。”知伯曰：“何如？”对曰：“专则<br>速及，侈将以其力毙，专则人实毙之，将及矣。”<br>    范献子来聘，拜城杞也。公享之，展庄叔执币。射者三耦，公臣不足，取于<br>家臣，家臣：展瑕、展玉父为一耦。公臣，公巫召伯、仲颜庄叔为一耦，鄫鼓<br>父、党叔为一耦。<br>    晋侯使司马女叔侯来治杞田，弗尽归也。晋悼夫人愠曰：“齐也取货。先君<br>若有知也，不尚取之！”公告叔侯，叔侯曰：“虞、虢、焦、滑、霍、扬、韩、<br>魏，皆姬姓也，晋是以大。若非侵小，将何所取？武、献以下，兼国多矣，谁得<br>治之？杞，夏余也，而即东夷。鲁，周公之后也，而睦于晋。以杞封鲁犹可，而<br>何有焉？鲁之于晋也，职贡不乏，玩好时至，公卿大夫相继于朝，史不绝书，府<br>无虚月。如是可矣，何必瘠鲁以肥杞？且先君而有知也，毋宁夫人，而焉用老臣？”<br>    杞文公来盟。书曰“子”，贱之也。<br>    吴公子札来聘，见叔孙穆子，说之。谓穆子曰：“子其不得死乎？好善而不<br>能择人。吾闻‘君子务在择人’。吾子为鲁宗卿，而任其大政，不慎举，何以堪<br>之？祸必及子！”<br>    请观于周乐。使工为之歌《周南》、《召南》，曰：“美哉！始基之矣，犹<br>未也。然勤而不怨矣。”为之歌《邶》、《鄘》、《卫》，曰：“美哉，渊乎！<br>忧而不困者也。吾闻卫康叔、武公之德如是，是其《卫风》乎？”为之歌《王》，<br>曰：“美哉！思而不惧，其周之东乎？”为之歌《郑》，曰：“美哉！其细已甚，<br>民弗堪也，是其先亡乎！”为之歌《齐》，曰：“美哉！泱泱乎！大风也哉！表<br>东海者，其大公乎！国未可量也。”为之歌《豳》，曰：“美哉！荡乎！乐而不<br>淫，其周公之东乎？”为之歌《秦》，曰：“此之谓夏声。夫能夏则大，大之至<br>也，其周之旧乎？”为之歌《魏》，曰：“美哉！沨沨乎！大而婉，险而易<br>行，以德辅此，则明主也。”为之歌《唐》，曰：“思深哉！其有陶唐氏之遗民<br>乎？不然，何忧之远也？非令德之后，谁能若是？”为之歌《陈》，曰：“国无<br>主，其能久乎？”自《郐》以下无讥焉。为之歌《小雅》，曰：“美哉！思而不<br>贰，怨而不言，其周德之衰乎？犹有先王之遗民焉。”为之歌《大雅》，曰：<br>“广哉！熙熙乎！曲而有直体，其文王之德乎？”为之歌《颂》，曰：“至矣哉！<br>直而不倨，曲而不屈，迩而不逼，远而不携，迁而不淫，复而不厌，哀而不愁，<br>乐而不荒，用而不匮，广而不宣，施而不费，取而不贪，处而不底，行而不流，<br>五声和，八风平，节有度，守有序，盛德之所同也。”<br>    见舞《象箾》《南籥》者，曰：“美哉！犹有憾。”见舞《大武》者，曰：<br>“美哉！周之盛也，其若此乎！”见舞《韶濩》者，曰：“圣人之弘也，而犹有<br>惭德，圣人之难也。”见舞《大夏》者，曰：“美哉！勤而不德，非禹其谁能修<br>之？”见舞《韶箾》者，曰：“德至矣哉！大矣！如天之无不帱也，如地之无不<br>载也，虽甚盛德，其蔑以加于此矣。观止矣！若有他乐，吾不敢请已！”<br>    其出聘也，通嗣君也。故遂聘于齐，说晏平仲，谓之曰：“子速纳邑与政！<br>无邑无政，乃免于难。齐国之政，将有所归，未获所归，难未歇也。”故晏子因<br>陈桓子以纳政与邑，是以免于栾、高之难。<br>    聘于郑，见子产，如旧相识，与之缟带，子产献纻衣焉。谓子产曰：“郑<br>之执政侈，难将至矣！政必及子。子为政，慎之以礼。不然，郑国将败。”<br>    适卫，说蘧瑗、史狗、史鳅，公子荆、公叔发、公子朝，曰：“卫多君子，<br>未有患也。”<br>    自卫如晋，将宿于戚。闻钟声焉，曰：“异哉！吾闻之也：‘辩而不德，必<br>加于戮。’夫子获罪于君以在此，惧犹不足，而又何乐？夫子之在此也，犹燕之<br>巢于幕上。君又在殡，而可以乐乎？”遂去之。文子闻之，终身不听琴瑟。<br>    适晋，说赵文子、韩宣子、魏献子，曰：“晋国其萃于三族乎！”说叔向，<br>将行，谓叔向曰：“吾子勉之！君侈而多良，大夫皆富，政将在家。吾子好直，<br>必思自免于难。”<br>    秋九月，齐公孙虿、公孙灶放其大夫高止于北燕。乙未，出。书曰：“出奔。”<br>罪高止也。高止好以事自为功，且专，故难及之。<br>    冬，孟孝伯如晋，报范叔也。<br>    为高氏之难故，高竖以卢叛。十月庚寅，闾丘婴帅师围卢。高竖曰：“苟请<br>高氏有后，请致邑。”齐人立敬仲之曾孙宴酀，良敬仲也。十一月乙卯，高竖<br>致卢而出奔晋，晋人城绵而置旃。<br>    郑伯有使公孙黑如楚，辞曰：“楚、郑方恶，而使余往，是杀余也。”伯有<br>曰：“世行也。”子皙曰：“可则往，难则已，何世之有？”伯有将强使之。子<br>皙怒，将伐伯有氏，大夫和之。十二月己巳，郑大夫盟于伯有氏。裨谌曰：“是<br>盟也，其与几何？《诗》曰：‘君子屡盟，乱是用长。’今是长乱之道也。祸未<br>歇也，必三年而后能纾。”然明曰：“政将焉往？”裨谌曰：“善之代不善，天<br>命也，其焉辟子产？举不逾等，则位班也。择善而举，则世隆也。天又除之，夺<br>伯有魄，子西即世，将焉辟之？天祸郑久矣，其必使子产息之，乃犹可以戾。不<br>然，将亡矣。”<br>    ◇襄公三十年<br>    【经】三十年春王正月，楚子使薳罢来聘。夏四月，蔡世子般弑其君固。五<br>月甲午。宋灾。宋伯姬卒。天王杀其弟佞夫。王子瑕奔晋。秋七月，叔弓如宋，<br>葬宋共姬。郑良霄出奔许，自许入于郑，郑人杀良霄。冬十月，葬蔡景公。晋人、<br>齐人、宋人、卫人、郑人、曹人、莒人、邾人、滕子、薛人、杞人、小邾人会于<br>澶渊，宋灾故。<br>    【传】三十年春，王正月，楚子使薳罢来聘，通嗣君也。穆叔问：“王子之<br>为政何如？”对曰：“吾侪小人，食而听事，犹惧不给命而不免于戾，焉与知政？”<br>固问焉，不告。穆叔告大夫曰：“楚令尹将有大事，子荡将与焉，助之匿其情矣。”<br>    子产相郑伯以如晋，叔向问郑国之政焉。对曰：“吾得见与否，在此岁也。<br>驷、良方争，未知所成。若有所成，吾得见，乃可知也。”叔向曰：“不既和矣<br>乎？”对曰：“伯有侈而愎，子皙好在人上，莫能相下也。虽其和也，犹相积恶<br>也，恶至无日矣。”<br>    三月癸未，晋悼夫人食舆人之城杞者。绛县人或年长矣，无子，而往与于食。<br>有与疑年，使之年。曰：“臣小人也，不知纪年。臣生之岁，正月甲子朔，四百<br>有四十五甲子矣，其季于今三之一也。”吏走问诸朝，师旷曰：“鲁叔仲惠伯会<br>郤成子于承匡之岁也。是岁也，狄伐鲁。叔孙庄叔于是乎败狄于咸，获长狄侨如<br>及虺也豹也，而皆以名其子。七十三年矣。”史赵曰：“亥有二首六身，下二如<br>身，是其日数也。”士文伯曰：“然则二万六千六百有六旬也。”<br>    赵孟问其县大夫，则其属也。召之，而谢过焉，曰：“武不才，任君之大事，<br>以晋国之多虞，不能由吾子，使吾子辱在泥涂久矣，武之罪也。敢谢不才。”遂<br>仕之，使助为政。辞以老。与之田，使为君复陶，以为绛县师，而废其舆尉。于<br>是，鲁使者在晋，归以语诸大夫。季武子曰：“晋未可媮也。有赵孟以为大夫，<br>有伯瑕以为佐，有史赵、师旷而咨度焉，有叔向、女齐以师保其君。其朝多君子，<br>其庸可媮乎？勉事之而后可。”<br>    夏四月己亥，郑伯及其大夫盟。君子是以知郑难之不已也。<br>    蔡景侯为大子般娶于楚，通焉。大子弑景侯。<br>    初，王儋季卒，其子括将见王，而叹。单公子愆期为灵王御士，过诸廷，闻<br>其叹而言曰：“乌乎！必有此夫！”入以告王，且曰：“必杀之！不戚而愿大，<br>视躁而足高，心在他矣。不杀，必害。”王曰：“童子何知？”及灵王崩，儋括<br>欲立王子佞夫，佞夫弗知。戊子，儋括围蒍，逐成愆。成愆奔平畦。五月癸巳，<br>尹言多、刘毅、单蔑、甘过、巩成杀佞夫。括、瑕、廖奔晋。书曰“天王杀其弟<br>佞夫。”罪在王也。<br>    或叫于宋大庙，曰：“譆，譆！出出！”鸟鸣于亳社，如曰：“譆<br>譆。”甲午，宋大灾。宋伯姬卒，待姆也。君子谓：“宋共姬，女而不妇。女<br>待人，妇义事也。”<br>    六月，郑子产如陈莅盟。归，复命。告大夫曰：“陈，亡国也，不可与也。<br>聚禾粟，缮城郭，恃此二者，而不抚其民。其君弱植，公子侈，大子卑，大夫敖，<br>政多门，以介于大国，能无亡乎？不过十年矣。”<br>    秋七月，叔弓如宋，葬共姬也。<br>    郑伯有耆酒，为窟室，而夜饮酒击钟焉，朝至未已。朝者曰：“公焉在？”<br>其人曰：“吾公在壑谷。”皆自朝布路而罢。既而朝，则又将使子皙如楚，归而<br>饮酒。庚子，子皙以驷氏之甲伐而焚之。伯有奔雍梁，醒而后知之，遂奔许。大<br>夫聚谋，子皮曰：“《仲虺之志》云：‘乱者取之，亡者侮之。推亡固存，国之<br>利也。’罕、驷、丰同生。伯有汰侈，故不免。”<br>    人谓子产：“就直助强！”子产曰：“岂为我徒？国之祸难，谁知所儆？或<br>主强直，难乃不生。姑成吾所。”辛丑，子产敛伯有氏之死者而殡之，不及谋而<br>遂行。印段从之。子皮止之，众曰：“人不我顺，何止焉？”子皮曰：“夫人礼<br>于死者，况生者乎？”遂自止之。壬寅，子产入。癸卯，子石入。皆受盟于子皙<br>氏。乙巳，郑伯及其大夫盟于大宫。盟国人于师之梁之外。<br>    伯有闻郑人之盟己也，怒。闻子皮之甲不与攻己也，喜。曰：“子皮与我矣。”<br>癸丑，晨，自墓门之渎入，因马师颉介于襄库，以伐旧北门。驷带率国人以伐之。<br>皆召子产。子产曰：“兄弟而及此，吾从天所与。”伯有死于羊肆，子产襚之，<br>枕之股而哭之，敛而殡诸伯有之臣在市侧者。既而葬诸斗城。子驷氏欲攻子产，<br>子皮怒之曰：“礼，国之干也，杀有礼，祸莫大焉。”乃止。<br>    于是游吉如晋还，闻难不入，复命于介。八月甲子，奔晋。驷带追之，及酸<br>枣。与子上盟，用两珪质于河。使公孙肸入盟大夫。己巳，复归。书曰“郑人杀<br>良霄。”不称大夫，言自外入也。<br>    于子蟜之卒也，将葬，公孙挥与裨灶晨会事焉。过伯有氏，其门上生莠。<br>子羽曰：“其莠犹在乎？”于是岁在降娄，降娄中而旦。裨灶指之曰：“犹可以<br>终岁，岁不及此次也已。”及其亡也，岁在娵訾之口。其明年，乃及降娄。<br>    仆展从伯有，与之皆死。羽颉出奔晋，为任大夫。鸡泽之会，郑乐成奔楚，<br>遂适晋。羽颉因之，与之比，而事赵文子，言伐郑之说焉。以宋之盟故，不可。<br>子皮以公孙鉏为马师。<br>    楚公子围杀大司马蒍掩而取其室。申无宇曰：“王子必不免。善人，国之主<br>也。王子相楚国，将善是封殖，而虐之，是祸国也。且司马，令尹之偏，而王之<br>四体也。绝民之主，去身之偏，艾王之体，以祸其国，无不祥大焉！何以得免？”<br>    为宋灾故，诸侯之大夫会，以谋归宋财。冬十月，叔孙豹会晋赵武、齐公孙<br>虿、宋向戌、卫北宫佗、郑罕虎及小邾之大夫，会于澶渊。既而无归于宋，故不<br>书其人。<br>    君子曰：“信其不可不慎乎！澶渊之会，卿不书，不信也夫！诸侯之上卿，<br>会而不信，宠名皆弃，不信之不可也如是！《诗》曰：‘文王陟降，在帝左右。’<br>信之谓也。又曰：‘淑慎尔止，无载尔伪。’不信之谓也。”书曰“某人某人会<br>于澶渊，宋灾故。”尤之也。不书鲁大夫，讳之也。<br>    郑子皮授子产政，辞曰：“国小而逼，族大宠多，不可为也。”子皮曰：<br>“虎帅以听，谁敢犯子？子善相之，国无小，小能事大，国乃宽。”<br>    子产为政，有事伯石，赂与之邑。子大叔曰：“国，皆其国也。奚独赂焉？”<br>子产曰：“无欲实难。皆得其欲，以从其事，而要其成，非我有成，其在人乎？<br>何爱于邑？邑将焉往？”子大叔曰：“若四国何？”子产曰：“非相违也，而相<br>从也，四国何尤焉？《郑书》有之曰：‘安定国家，必大焉先。’姑先安大，以<br>待其所归。”既，伯石惧而归邑，卒与之。伯有既死，使大史命伯石为卿，辞。<br>大史退，则请命焉。复命之，又辞。如是三，乃受策入拜。子产是以恶其为人也，<br>使次己位。<br>    子产使都鄙有章，上下有服，田有封洫，庐井有伍。大人之忠俭者，从而与<br>之。泰侈者，因而毙之。<br>    丰卷将祭，请田焉。弗许，曰：“唯君用鲜，众给而已。”子张怒，退而征<br>役。子产奔晋，子皮止之而逐丰卷。丰卷奔晋。子产请其田里，三年而复之，反<br>其田里及其入焉。<br>    从政一年，舆人诵之，曰：“取我衣冠而褚之，取我田畴而伍之。孰杀子产，<br>吾其与之！”及三年，又诵之，曰；“我有子弟，子产诲之。我有田畴，子产殖<br>之。子产而死，谁其嗣之？”<br>    ◇襄公三十一年<br>    【经】三十有一年春王正月。夏六月辛巳，公薨于楚宫。秋九月癸巳，子野<br>卒。己亥，仲孙羯卒。冬十月，滕子来会葬。癸酉，葬我君襄公。十有一月，莒<br>人杀其君密州。<br>    【传】三十一年春，王正月，穆叔至自会，见孟孝伯，语之曰：“赵孟将死<br>矣。其语偷，不似民主。且年未盈五十，而谆谆焉如八九十者，弗能久矣。若赵<br>孟死，为政者其韩子乎！吾子盍与季孙言之，可以树善，君子也。晋君将失政矣，<br>若不树焉，使早备鲁，既而政在大夫，韩子懦弱，大夫多贪，求欲无厌，齐、楚<br>未足与也，鲁其惧哉！”孝伯曰：“人生几何？谁能无偷？朝不及夕，将安用树？”<br>穆叔出而告人曰：“孟孙将死矣。吾语诸赵孟之偷也，而又甚焉。”又与季孙语<br>晋故，季孙不从。<br>    及赵文子卒，晋公室卑，政在侈家。韩宣子为政，为能图诸侯。鲁不堪晋求，<br>谗慝弘多，是以有平丘之会。<br>    齐子尾害闾丘婴，欲杀之，使帅师以伐阳州。我问师故。夏五月，子尾杀闾<br>丘婴以说于我师。工偻洒、渻灶、孔虺、贾寅出奔莒。出群公子。<br>    公作楚宫。穆叔曰：“《大誓》云：‘民之所欲，天必从之。’君欲楚也夫！<br>故作其宫。若不复适楚，必死是宫也。”六月辛巳，公薨于楚宫。叔仲带窃其拱<br>璧，以与御人，纳诸其怀而从取之，由是得罪。<br>    立胡女敬归之子子野，次于季氏。秋九月癸巳，卒，毁也。<br>    己亥，孟孝伯卒。<br>    立敬归之娣齐归之子公子裯，穆叔不欲，曰：“大子死，有母弟则立之，无<br>则长立。年钧择贤，义钧则卜，古之道也。非適嗣，何必娣之子？且是人也，居<br>丧而不哀，在戚而有嘉容，是谓不度。不度之人，鲜不为患。若果立之，必为季<br>氏忧。”武子不听，卒立之。比及葬，三易衰，衰衽如故衰。于是昭公十九年矣，<br>犹有童心，君子是以知其不能终也。<br>    冬十月，滕成公来会葬，惰而多涕。子服惠伯曰：“滕君将死矣！怠于其位，<br>而哀已甚，兆于死所矣。能无从乎？”癸酉，葬襄公。<br>    公薨之月，子产相郑伯以如晋，晋侯以我丧故，未之见也。子产使尽坏其馆<br>之垣而纳车马焉。士文伯让之，曰：“敝邑以政刑之不修，寇盗充斥，无若诸侯<br>之属辱在寡君者何？是以令吏人完客所馆，高其闬闳，厚其墙垣，以无忧客使。<br>今吾子坏之，虽从者能戒，其若异客何？以敝邑之为盟主，缮完葺墙，以待宾客，<br>若皆毁之，其何以共命？寡君使匄请命。”对曰：“以敝邑褊小，介于大国，诛<br>求无时，是以不敢宁居，悉索敝赋，以来会时事。逢执事之不间，而未得见，又<br>不获闻命，未知见时，不敢输币，亦不敢暴露。其输之，则君之府实也，非荐陈<br>之，不敢输也。其暴露之，则恐燥湿之不时而朽蠹，以重敝邑之罪。侨闻文公之<br>为盟主也，宫室卑庳，无观台榭，以崇大诸侯之馆。馆如公寝，库厩缮修，司空<br>以时平易道路，圬人以时塓馆宫室。诸侯宾至，甸设庭燎，仆人巡宫，车马有<br>所，宾从有代，巾车脂辖，隶人牧圉，各瞻其事，百官之属，各展其物。公不留<br>宾，而亦无废事，忧乐同之，事则巡之，教其不知，而恤其不足。宾至如归，无<br>宁灾患？不畏寇盗，而亦不患燥湿。今铜鞮之宫数里，而诸侯舍于隶人。门不容<br>车，而不可逾越。盗贼公行，而天厉不戒。宾见无时，命不可知。若又勿坏，是<br>无所藏币，以重罪也。敢请执事，将何以命之？虽君之有鲁丧，亦敝邑之忧也。<br>若获荐币，修垣而行，君之惠也，敢惮勤劳？”文伯复命，赵文子曰：“信！我<br>实不德，而以隶人之垣以赢诸侯，是吾罪也。”使士文伯谢不敏焉。晋侯见郑伯，<br>有加礼，厚其宴好而归之。乃筑诸侯之馆。<br>    叔向曰：“辞之不可以已也如是夫！子产有辞，诸侯赖之，若之何其释辞也？<br>《诗》曰：‘辞之辑矣，民之协矣。辞之绎矣，民之莫矣。’其知之矣。”<br>    郑子皮使印段如楚，以适晋告，礼也。<br>    莒犁比公生去疾及展舆，既立展舆，又废之。犁比公虐，国人患之。十一月，<br>展舆因国人以攻莒子，弑之，乃立。去疾奔齐，齐出也。展舆，吴出也。书曰<br>“莒人弑其君买朱鉏。”言罪之在也。<br>    吴子使屈狐庸聘于晋，通路也。赵文子问焉，曰：“延州来季子其果立乎？<br>巢陨诸樊，阍戕戴吴，天似启之，何如？”对曰：“不立。是二王之命也，非启<br>季子也。若天所启，其在今嗣君乎！甚德而度，德不失民，度不失事，民亲而事<br>有序，其天所启也。有吴国者，必此君之子孙实终之。季子，守节者也。虽有国，<br>不立。”<br>    十二月，北宫文子相卫襄公以如楚，宋之盟故也。过郑，印段<辶壬>劳于棐<br>林，如聘礼而以劳辞。文子入聘。子羽为行人，冯简子与子大叔逆客。事毕而出，<br>言于卫侯曰：“郑有礼，其数世之福也，其无大国之讨乎！《诗》曰：‘谁能执<br>热，逝不以濯。’礼之于政，如热之有濯也。濯以救热，何患之有？”<br>    子产之从政也，择能而使之。冯简子能断大事，子大叔美秀而文，公孙挥能<br>知四国之为，而辨于其大夫之族姓、班位、贵贱、能否，而又善为辞令，裨谌能<br>谋，谋于野则获，谋于邑则否。郑国将有诸侯之事，子产乃问四国之为于子羽，<br>且使多为辞令。与裨谌乘以适野，使谋可否。而告冯简子，使断之。事成，乃授<br>子大叔使行之，以应对宾客。是以鲜有败事。北宫文子所谓有礼也。<br>    郑人游于乡校，以论执政。然明谓子产曰：“毁乡校，何如？”子产曰：<br>“何为？夫人朝夕退而游焉，以议执政之善否。其所善者，吾则行之。其所恶者，<br>吾则改之。是吾师也，若之何毁之？我闻忠善以损怨，不闻作威以防怨。岂不遽<br>止，然犹防川，大决所犯，伤人必多，吾不克救也。不如小决使道。不如吾闻而<br>药之也。”然明曰：“蔑也今而后知吾子之信可事也。小人实不才，若果行此，<br>其郑国实赖之，岂唯二三臣？”<br>    仲尼闻是语也，曰：“以是观之，人谓子产不仁，吾不信也。”<br>    子皮欲使尹何为邑。子产曰：“少，未知可否？”子皮曰：“愿，吾爱之，<br>不吾叛也。使夫往而学焉，夫亦愈知治矣。”子产曰：“不可。人之爱人，求利<br>之也。今吾子爱人则以政，犹未能操刀而使割也，其伤实多。子之爱人，伤之而<br>已，其谁敢求爱于子？子于郑国，栋也，栋折榱崩，侨将厌焉，敢不尽言？子有<br>美锦，不使人学制焉。大官、大邑，身之所庇也，而使学者制焉，其为美锦，不<br>亦多乎？侨闻学而后入政，未闻以政学者也。若果行此，必有所害。譬如田猎，<br>射御贯则能获禽，若未尝登车射御，则败绩厌覆是惧，何暇思获？”子皮曰：<br>“善哉！虎不敏。吾闻君子务知大者、远者，小人务知小者、近者。我，小人也。<br>衣服附在吾身，我知而慎之。大官、大邑所以庇身也，我远而慢之。微子之言，<br>吾不知也。他日我曰：‘子为郑国，我为吾家，以庇焉，其可也。’今而后知不<br>足。自今，请虽吾家，听子而行。”子产曰：“人心之不同，如其面焉。吾岂敢<br>谓子面如吾面乎？抑心所谓危，亦以告也。”子皮以为忠，故委政焉。子产是以<br>能为郑国。<br>    卫侯在楚，北宫文子见令尹围之威仪，言于卫侯曰：“令尹似君矣！将有他<br>志，虽获其志，不能终也。《诗》云：‘靡不有初，鲜克有终。’终之实难，令<br>尹其将不免？”公曰：“子何以知之？”对曰：“《诗》云：‘敬慎威仪，惟民<br>之则。’令尹无威仪，民无则焉。民所不则，以在民上，不可以终。”公曰：<br>“善哉！何谓威仪？”对曰：“有威而可畏谓之威，有仪而可象谓之仪。君有君<br>之威仪，其臣畏而爱之，则而象之，故能有其国家，令闻长世。臣有臣之威仪，<br>其下畏而爱之，故能守其官职，保族宜家。顺是以下皆如是，是以上下能相固也。<br>《卫诗》曰：‘威仪棣棣，不可选也。’言君臣、上下、父子、兄弟、内外、大<br>小皆有威仪也。《周诗》曰：‘朋友攸摄，摄以威仪。’言朋友之道，必相教训<br>以威仪也。《周书》数文王之德，曰：‘大国畏其力，小国怀其德。’言畏而爱<br>之也。《诗》云：‘不识不知，顺帝之则。’言则而象之也。纣囚文王七年，诸<br>侯皆从之囚。纣于是乎惧而归之，可谓爱之。文王伐崇，再驾而降为臣，蛮夷帅<br>服，可谓畏之。文王之功，天下诵而歌舞之，可谓则之，文王之行，至今为法，<br>可谓象之。有威仪也。故君子在位可畏，施舍可爱，进退可度，周旋可则，容止<br>可观，作事可法，德行可象，声气可乐，动作有文，言语有章，以临其下，谓之<br>有威仪也。”<br><br><hr>
