<h4>《经部·春秋左传·文公（元年～十八年）》<b class="x">作者：不详</b></h4>
<br>    ◇文公元年<br>    【经】元年春王正月，公即位。二月癸亥，日有食之。天王使叔服来会葬。<br>夏四月丁巳，葬我君僖公。天王使毛伯来锡公命。晋侯伐卫。叔孙得臣如京师。<br>卫人伐晋。秋，公孙敖会晋侯于戚。冬十月丁未，楚世子商臣弑其君頵。公孙敖<br>如齐。<br>    【传】元年春，王使内史叔服来会葬。公孙敖闻其能相人也，见其二子焉。<br>叔服曰：“谷也食子，难也收子。谷也丰下，必有后于鲁国。”<br>    于是闰三月，非礼也。先王之正时也，履端于始，举正于中，归余于终。履<br>端于始，序则不愆。举正于中，民则不惑。归余于终，事则不悖。<br>    夏四月丁巳，葬僖公。<br>    王使毛伯卫来锡公命。叔孙得臣如周拜。<br>    晋文公之季年，诸侯朝晋。卫成公不朝，使孔达侵郑，伐绵、訾，及匡。晋<br>襄公既祥，使告于诸侯而伐卫，及南阳。先且居曰：“效尤，祸也。请君朝王，<br>臣从师。”晋侯朝王于温，先且居、胥臣伐卫。五月辛酉朔，晋师围戚。六月戊<br>戌，取之，获孙昭子。<br>    卫人使告于陈。陈共公曰：“更伐之，我辞之。”卫孔达帅师伐晋，君子以<br>为古。古者越国而谋。<br>    秋，晋侯疆戚田，故公孙敖会之。<br>    初，楚子将以商臣为大子，访诸令尹子上。子上曰：“君之齿未也。而又多<br>爱，黜乃乱也。楚国之举，恒在少者。且是人也，蜂目而豺声，忍人也，不可立<br>也。”弗听。既又欲立王子职而黜大子商臣。商臣闻之而未察，告其师潘崇曰：<br>“若之何而察之？”潘崇曰：“享江羋而勿敬也。”从之。江羋怒曰：“呼，役<br>夫！宜君王之欲杀女而立职也。”告潘崇曰：“信矣。”潘崇曰：“能事诸乎？”<br>曰：“不能。”“能行乎？”曰：“不能。”“能行大事乎？”曰：“能。”<br>    冬十月，以宫甲围成王。王请食熊蹯而死。弗听。丁未，王缢。谥之曰：<br>“灵”，不瞑；曰：“成”，乃瞑。穆王立，以其为大子之室与潘崇，使为大师，<br>且掌环列之尹。<br>    穆伯如齐，始聘焉，礼也。凡君即位，卿出并聘，践修旧好，要结外授，好<br>事邻国，以卫社稷，忠信卑让之道也。忠，德之正也；信，德之固也；卑让，德<br>之基也。<br>    殽之役，晋人既归秦帅，秦大夫及左右皆言于秦伯曰：“是败也，孟明之罪<br>也，必杀之。”秦伯曰：“是孤之罪也。周芮良夫之诗曰；‘大风有隧，贪人败<br>类，听言则对，诵言如醉，匪用其良，覆俾我悖。’是贪故也，孤之谓矣。孤实<br>贪以祸夫子，夫子何罪？”复使为政。<br>    ◇文公二年<br>    【经】二年春王二月甲子，晋侯及秦师战于彭衙，秦师败绩。丁丑，作僖公<br>主。三月乙巳，及晋处父盟。夏六月，公孙敖会宋公、陈侯、郑伯、晋士縠盟于<br>垂陇。自十有二月不雨，至于秋七月。八月丁卯，大事于大庙，跻僖公。冬，晋<br>人、宋人、陈人、郑人伐秦。公子遂如齐纳币。<br>    【传】二年春，秦孟明视帅师伐晋，以报殽之役。二月，晋侯御之。先且居<br>将中军，赵衰佐之。王官无地御戎，狐鞫居为右。甲子，及秦师战于彭衙。秦师<br>败绩。晋人谓秦“拜赐之师”。<br>    战于殽也，晋梁弘御戎，莱驹为右。战之明日，晋襄公缚秦囚，使莱驹以戈<br>斩之。囚呼，莱驹失戈，狼瞫取戈以斩囚，禽之以从公乘，遂以为右。箕之役，<br>先轸黜之而立续简伯。狼瞫怒。其友曰：“盍死之？”瞫曰：“吾未获死所。”<br>其友曰：“吾与女为难。”瞫曰；“《周志》有之，‘勇则害上，不登于明堂。’<br>死而不义，非勇也。共用之谓勇。吾以勇求右，无勇而黜，亦其所也。谓上不我<br>知，黜而宜，乃知我矣。子姑待之。”及彭衙，既陈，以其属驰秦师，死焉。晋<br>师从之，大败秦师。君子谓：“狼瞫于是乎君子。诗曰：‘君子如怒，乱庶遄<br>沮。’又曰：‘王赫斯怒，爰整其旅。’怒不作乱而以从师，可谓君子矣。”<br>    秦伯犹用孟明。孟明增修国政，重施于民。赵成子言于诸大夫曰：“秦师又<br>至，将必辟之，惧而增德，不可当也。诗曰：‘毋念尔祖，聿修厥德。’孟明念<br>之矣，念德不怠，其可敌乎？”<br>    丁丑，作僖公主，书，不时也。<br>    晋人以公不朝来讨，公如晋。夏四月己巳，晋人使阳处父盟公以耻之。书曰：<br>“及晋处父盟。”以厌之也。适晋不书，讳之也。公未至，六月，穆伯会诸侯及<br>晋司空士縠盟于垂陇，晋讨卫故也。书士縠，堪其事也。<br>    陈侯为卫请成于晋，执孔达以说。<br>    秋八月丁卯，大事于大庙，跻僖公，逆祀也。于是夏父弗忌为宗伯，尊僖公，<br>且明见曰：“吾见新鬼大，故鬼小。先大后小，顺也。跻圣贤，明也。明、顺，<br>礼也。”<br>    君子以为失礼。礼无不顺。祀，国之大事也，而逆之，可谓礼乎？子虽齐圣，<br>不先父食久矣。故禹不先鲧，汤不先契，文、武不先不窋。宋祖帝乙，郑祖厉王，<br>犹上祖也。是以《鲁颂》曰：“春秋匪解，享祀不忒，皇皇后帝，皇祖后稷。”<br>君子曰礼，谓其后稷亲而先帝也。《诗》曰：“问我诸姑，遂及伯姊。”君子曰<br>礼，谓其姊亲而先姑也。仲尼曰：“臧文仲，其不仁者三，不知者三。下展禽，<br>废六关，妾织蒲，三不仁也。作虚器，纵逆祀，祀爰居，三不知也。”<br>    冬，晋先且居、宋公子成、陈辕选、郑公子归生伐秦，取汪，及彭衙而还，<br>以报彭衙之役。卿不书，为穆公故，尊秦也，谓之崇德。<br>    襄仲如齐纳币，礼也。凡君即位，好舅甥，修昏姻，娶元妃以奉粢盛，孝也。<br>孝，礼之始也。<br>    ◇文公三年<br>    【经】三年春王正月，叔孙得臣会晋人、宋人、陈人、卫人、郑人伐沈。沈<br>溃。夏五月，王子虎卒。秦人伐晋。秋，楚人围江。雨螽于宋。冬，公如晋。十<br>有二月己巳，公及晋侯盟。晋阳处父帅师伐楚以救江。<br>    【传】三年春，庄叔会诸侯之师伐沈，以其服于楚也。沈溃。凡民逃其上曰<br>溃，在上曰逃。<br>    卫侯如陈，拜晋成也。<br>    夏四月乙亥，王叔文公卒，来赴吊如同盟，礼也。<br>    秦伯伐晋，济河焚舟，取王官，及郊。晋人不出，遂自茅津济，封殽尸而还。<br>遂霸西戎，用孟明也。君子是以知“秦穆公之为君也，举人之周也，与人之壹也；<br>孟明之臣也，其不解也，能惧思也；子桑之忠也，其知人也，能举善也。《诗》<br>曰：‘于以采蘩，于沼于沚，于以用之公侯之事’，秦穆有焉。‘夙夜匪解，以<br>事一人’，孟明有焉。‘诒阙孙谋，以燕翼子’，子桑有焉。”<br>    秋，雨螽于宋，队而死也。<br>    楚师围江。晋先仆伐楚以救江。<br>    冬，晋以江故告于周。王叔桓公、晋阳处父伐楚以救江，门于方城，遇息公<br>子朱而还。<br>    晋人惧其无礼于公也，请改盟。公如晋，及晋侯盟。晋侯飨公，赋《菁菁者<br>莪》。庄叔以公降，拜，曰：“小国受命于大国，敢不慎仪。君贶之以大礼，何<br>乐如之。抑小国之乐，大国之惠也。”晋侯降，辞。登，成拜。公赋《嘉乐》。<br>    ◇文公四年<br>    【经】四年春，公至自晋。夏，逆妇姜于齐。狄侵齐。秋，楚人灭江。晋侯<br>伐秦。卫侯使宁俞来聘。冬十有一月壬寅，夫人风氏薨。<br>    【传】四年春，晋人归孔达于卫，以为卫之良也，故免之。<br>    夏，卫侯如晋拜。曹伯如晋，会正。<br>    逆妇姜于齐，卿不行，非礼也。君子是以知出姜之不允于鲁也。曰：“贵聘<br>而贱逆之，君而卑之，立而废之，弃信而坏其主，在国必乱，在家必亡。不允宜<br>哉？《诗》曰：‘畏天之威，于时保之。’敬主之谓也。”<br>    秋，晋侯伐秦，围刓、新城，以报王官之役。<br>    楚人灭江，秦伯为之降服、出次、不举、过数。大夫谏，公曰：“同盟灭，<br>虽不能救，敢不矜乎！吾自惧也。”君子曰：“《诗》云：‘惟彼二国，其政不<br>获，惟此四国，爰究爰度。’其秦穆之谓矣。”<br>    卫宁武子来聘，公与之宴，为赋《湛露》及《彤弓》。不辞，又不答赋。使<br>行人私焉。对曰：“臣以为肄业及之也。昔诸侯朝正于王，王宴乐之，于是乎赋<br>《湛露》，则天子当阳，诸侯用命也。诸侯敌王所忾而献其功，王于是乎赐之彤<br>弓一，彤矢百，玈弓矢千，以觉报宴。今陪臣来继旧好，君辱贶之，其敢干大礼<br>以自取戾。”<br>    冬，成风薨。<br>    ◇文公五年<br>    【经】五年春王正月，王使荣叔归含，且赗。三月辛亥，葬我小君成风。王<br>使召伯来会葬。夏，公孙敖如晋。秦人入鄀。秋，楚人灭六。冬十月甲申，许<br>男业卒。<br>    【传】五年春，王使荣叔来含且赗，召昭公来会葬，礼也。<br>    初，鄀叛楚即秦，又贰于楚。夏，秦人入鄀。<br>    六人叛楚即东夷。秋，楚成大心、仲归帅师灭六。<br>    冬，楚公子燮灭蓼，臧文仲闻六与蓼灭，曰：“皋陶庭坚不祀忽诸。德之不<br>建，民之无援，哀哉！”<br>    晋阳处父聘于卫，反过宁，宁嬴从之，及温而还。其妻问之，嬴曰；“以刚。<br>《商书》曰：‘沈渐刚克，高明柔克。’夫子壹之，其不没乎。天为刚德，犹不<br>干时，况在人乎？且华而不实，怨之所聚也，犯而聚怨，不可以定身。余惧不获<br>其利而离其难，是以去之。”<br>    晋赵成子，栾贞子、霍伯、臼季皆卒。<br>    ◇文公六年<br>    【经】六年春，葬许僖公。夏，季孙行父如陈。秋，季孙行父如晋。八月乙<br>亥，晋侯欢卒。冬十月，公子遂如晋。葬晋襄公。晋杀其大夫阳处父。晋狐射姑<br>出奔狄。闰月不告月，犹朝于庙。<br>    【传】六年春，晋蒐于夷，舍二军。使狐射姑将中军，赵盾佐之。阳处父至<br>自温，改蒐于董，易中军。阳子，成季之属也，故党于赵氏，且谓赵盾能，曰：<br>“使能，国之利也。”是以上之。宣子于是乎始为国政，制事典，正法罪。辟狱<br>刑，董逋逃。由质要，治旧污，本秩礼，续常职，出滞淹。既成，以授大傅阳子<br>与大师贾佗，使行诸晋国，以为常法。<br>    臧文仲以陈、卫之睦也，欲求好于陈。夏，季文子聘于陈，且娶焉。<br>    秦伯任好卒。以子车氏之三子奄息、仲行、鍼虎为殉。皆秦之良也。国人<br>哀之，为之赋《黄鸟》。君子曰：“秦穆之不为盟主也，宜哉。死而弃民。先王<br>违世，犹诒之法，而况夺之善人乎！《诗》曰：‘人之云亡，邦国殄瘁。’无善<br>人之谓。若之何夺之？”古之王者知命之不长，是以并建圣哲，树之风声，分之<br>采物，著之话言，为之律度，陈之艺极，引之表仪，予之法制，告之训典，教之<br>防利，委之常秩，道之礼则，使毋失其土宜，众隶赖之，而后即命。圣王同之。<br>今纵无法以遗后嗣，而又收其良以死，难以在上矣。君子是以知秦之不复东征也。<br>    秋，季文子将聘于晋，使求遭丧之礼以行。其人曰：“将焉用之？”文子曰：<br>“备豫不虞，古之善教也。求而无之，实难，过求何害？”<br>    八月乙亥，晋襄公卒。灵公少，晋人以难故，欲立长君。赵孟曰：“立公子<br>雍。好善而长，先君爱之，且近于秦。秦，旧好也。置善则固，事长则顺，立爱<br>则孝，结旧则安。为难故，故欲立长君，有此四德者，难必抒矣。”贾季曰：<br>“不如立公子乐。辰嬴嬖于二君，立其子，民必安之。”赵孟曰：“辰嬴贱，班<br>在九人，其子何震之有？且为二嬖，淫也。为先君子，不能求大而出在小国，辟<br>也。母淫子辟，无威。陈小而远，无援。将何安焉？杜祁以君故，让偪姞而上<br>之，以狄故，让季隗而己次之，故班在四。先君是以爱其子而仕诸秦，为亚卿焉。<br>秦大而近，足以为援，母义子爱，足以威民，立之不亦可乎？”使先蔑、士会如<br>秦，逆公子雍。贾季亦使召公子乐于陈。赵孟使杀诸郫。贾季怨阳子之易其班也，<br>而知其无援于晋也。九月，贾季使续鞫居杀阳处父。书曰：“晋杀其大夫。”侵<br>官也。<br>    冬十月，襄仲如晋。葬襄公。<br>    十一月丙寅，晋杀续简伯。贾季奔狄。宣子使臾骈送其帑。夷之蒐，贾季戮<br>臾骈，臾骈之人欲尽杀贾氏以报焉。臾骈曰：“不可。吾闻《前志》有之曰：<br>‘敌惠敌怨，不在后嗣’，忠之道也。夫子礼于贾季，我以其宠报私怨，无乃不<br>可乎？介人之宠，非勇也。损怨益仇，非知也。以私害公，非忠也。释此三者，<br>何以事夫子？”尽具其帑，与其器用财贿，亲帅扞之，送致诸竟。<br>    闰月不告朔，非礼也。闰以正时，时以作事，事以厚生，生民之道，于是乎<br>在矣。不告闰朔，弃时政也，何以为民？<br>    ◇文公七年<br>    【经】七年春，公伐邾。三月甲戌，取须句。遂城郚。夏四月，宋公王臣<br>卒。宋人杀其大夫。戊子，晋人及秦人战于令狐。晋先蔑奔秦。狄侵我西鄙。秋<br>八月，公会诸侯、晋大夫盟于扈。冬，徐伐莒。公孙敖如莒莅盟。<br>    【传】七年春，公伐邾。间晋难也。<br>    三月甲戌，取须句，置文公子焉，非礼也。<br>    夏四月，宋成公卒。于是公子成为右师，公孙友左师，乐豫为司马，鳞矔<br>为司徒，公子荡为司城，华御事为司寇。<br>    昭公将去群公子，乐豫曰：“不可。公族，公室之枝叶也，若去之则本根无<br>所庇荫矣。葛藟犹能庇其本根，故君子以为比，况国君乎？此谚所谓庇焉而纵寻<br>斧焉者也。必不可，君其图之。亲之以德，皆股肱也，谁敢携贰？若之何去之？”<br>不听。穆、襄之族率国人以攻公，杀公孙固、公孙郑于公宫。六卿和公室，乐豫<br>舍司马以让公子卬，昭公即位而葬。书曰：“宋人杀其大夫。”不称名，众也，<br>且言非其罪也。<br>    秦康公送公子雍于晋，曰：“文公之入也无卫，故有吕、郤之难。”乃多与<br>之徒卫。穆赢日抱大子以啼于朝，曰：“先君何罪？其嗣亦何罪？舍適嗣不立而<br>外求君，将焉置此？”出朝，则抱以适赵氏，顿首于宣子曰：“先君奉此子也而<br>属诸子，曰：‘此子也才，吾受子之赐；不才，吾唯子之怨。’今君虽终，言犹<br>在耳，而弃之，若何？”宣子与诸大夫皆患穆嬴，且畏逼，乃背先蔑而立灵公，<br>以御秦师。箕郑居守。赵盾将中军，先克佐之。荀林父佐上军。先蔑将下军，先<br>都佐之。步招御戎，戎津为右。及堇阴，宣子曰：“我若受秦，秦则宾也；不受，<br>寇也。既不受矣，而复缓师，秦将生心。先人有夺人之心，军之善谋也。逐寇如<br>追逃，军之善政也。”训卒利兵，秣马蓐食，潜师夜起。戊子，败秦师于令狐，<br>至于刳首。己丑，先蔑奔秦。士会从之。<br>    先蔑之使也，荀林父止之，曰：“夫人、大子犹在，而外求君，此必不行。<br>子以疾辞，若何？不然，将及。摄卿以往可也，何必子？同官为寮，吾尝同寮，<br>敢不尽心乎！”弗听。为赋《板》之三章。又弗听。及亡，荀伯尽送其帑及其器<br>用财贿于秦，曰：“为同寮故也。”<br>    士会在秦三年，不见士伯。其人曰：“能亡人于国，不能见于此，焉用之？”<br>士季曰：“吾与之同罪，非义之也，将何见焉？”及归，遂不见。<br>    狄侵我西鄙，公使告于晋。赵宣子使因贾季问酆舒，且让之。酆舒问于贾季<br>曰：“赵衰、赵盾孰贤？”对曰：“赵衰，冬日之日也。赵盾，夏日之日也。”<br>    秋八月，齐侯、宋公、卫侯、郑伯、许男、曹伯会晋赵盾盟于扈，晋侯立故<br>也。公后至，故不书所会。凡会诸侯，不书所会，后也。后至，不书其国，辟不<br>敏也。<br>    穆伯娶于莒，曰戴己，生文伯，其娣声己生惠叔。戴己卒，又聘于莒，莒人<br>以声己辞，则为襄仲聘焉。<br>    冬，徐伐莒。莒人来请盟。穆伯如莒莅盟，且为仲逆。及鄢陵。登城见之，<br>美，自为娶之。仲请攻之，公将许之。叔仲惠伯谏曰：“臣闻之，兵作于内为乱，<br>于外为寇，寇犹及人，乱自及也。今臣作乱而君不禁，以启寇仇，若之何？”公<br>止之，惠伯成之。使仲舍之，公孙敖反之，复为兄弟如初。从之。<br>    晋郤缺言于赵宣子曰：“日卫不睦，故取其地，今已睦矣，可以归之。叛而<br>不讨，何以示威？服而不柔，何以示怀？非威非怀，何以示德？无德，何以主盟？<br>子为正卿，以主诸侯，而不务德，将若之何？《夏书》曰：‘戒之用休，董之用<br>威，劝之以《九歌》，勿使坏。’九功之德皆可歌也，谓之九歌。六府、三事，<br>谓之九功。水、火、金、木、土、谷，谓之六府。正德、利用、厚生，谓之三事。<br>义而行之，谓之德、礼。无礼不乐，所由叛也。若吾子之德莫可歌也，其谁来之？<br>盍使睦者歌吾子乎？”宣子说之。<br>    ◇文公八年<br>    【经】八年春王正月。夏四月。秋八月戊申，天王崩。冬十月壬午，公子遂<br>会晋赵盾盟于衡雍。乙酉，公子遂会洛戎盟于暴。公孙敖如京师，不至而复。丙<br>戌，奔莒。螽。宋人杀其大夫司马。宋司城来奔。<br>    【传】八年春，晋侯使解扬归匡、戚之田于卫，且复致公婿池之封，自申至<br>于虎牢之竟。<br>    夏，秦人伐晋，取武城，以报令狐之役。<br>    秋，襄王崩。<br>    晋人以扈之盟来讨。冬，襄仲会晋赵孟，盟于衡雍，报扈之盟也，遂会伊洛<br>之戎。书曰“公子遂”，珍之也。<br>    穆伯如周吊丧，不至，以币奔莒，从己氏焉。<br>    宋襄夫人，襄王之姊也，昭公不礼焉。夫人因戴氏之族，以杀襄公之孙孔叔、<br>公孙钟离及大司马公子卬，皆昭公之党也。司马握节以死，故书以官。司城荡意<br>诸来奔，效节于府人而出。公以其官逆之，皆复之，亦书以官，皆贵之也。<br>    夷之蒐，晋侯将登箕郑父、先都，而使士縠、梁益耳将中军。先克曰：“狐、<br>赵之勋，不可废也。”从之。先克夺蒯得田于堇阴。故箕郑父、先都、士縠、梁<br>益耳、蒯得作乱。<br>    ◇文公九年<br>    【经】九年春，毛伯来求金。夫人姜氏如齐。二月，叔孙得臣如京师。辛丑，<br>葬襄王。晋人杀其大夫先都。三月，夫人姜氏至自齐。晋人杀其大夫士縠及箕郑<br>父。楚人伐郑。公子遂会晋人、宋人、卫人、许人救郑。夏，狄侵齐。秋八月，<br>曹伯襄卒。九月癸西，地震。冬，楚子使椒来聘。秦人来归僖公、成风之襚。<br>葬曹共公。<br>    【传】九年春，王正月己酉，使贼杀先克。乙丑，晋人杀先都，梁益耳。<br>    毛伯卫来求金，非礼也。不书王命，未葬也。<br>    二月，庄叔如周。葬襄王。<br>    三月甲戌，晋人杀箕郑父、士縠、蒯得。<br>    范山言于楚子曰：“晋君少，不在诸侯，北方可图也。”楚子师于狼渊以伐<br>郑。囚公子坚、公子龙及乐耳。郑及楚平。公子遂会晋赵盾、宋华耦、卫孔达、<br>许大夫救郑，不及楚师。卿不书，缓也，以惩不恪。<br>    夏，楚侵陈，克壶丘，以其服于晋也。<br>    秋，楚公子朱自东夷伐陈，陈人败之，获公子伐。陈惧，乃及楚平。<br>    冬，楚子越椒来聘，执币傲。叔仲惠伯曰：“是必灭若敖氏之宗。傲其先君，<br>神弗福也。”<br>    秦人来归僖公、成风之襚，礼也。诸侯相吊贺也，虽不当事，苟有礼焉，<br>书也，以无忘旧好。<br>    ◇文公十年<br>    【经】十年春王三月辛卯，臧孙辰卒。夏，秦伐晋。楚杀其大夫宜申。自正<br>月不雨，至于秋七月。及苏子盟于女栗。冬，狄侵宋。楚子、蔡侯次于厥貉。<br>    【传】十年春，晋人伐秦，取少梁。<br>    夏，秦伯伐晋，取北征。<br>    初，楚范巫矞似谓成王与子玉、子西曰：“三君皆将强死。”城濮之役，王<br>思之，故使止子玉曰：“毋死。”不及。止子西，子西缢而县绝，王使适至，遂<br>止之，使为商公。沿汉溯江，将入郢。王在渚宫，下，见之。惧而辞曰：“臣免<br>于死，又有谗言，谓臣将逃，臣归死于司败也。”王使为工尹，又与子家谋弑穆<br>王。穆王闻之。五月杀斗宜申及仲归。<br>    秋七月，及苏子盟于女栗，顷王立故也。<br>    陈侯、郑伯会楚子于息。冬，遂及蔡侯次于厥貉。将以伐宋。宋华御事曰：<br>“楚欲弱我也。先为之弱乎，何必使诱我？我实不能，民何罪？”乃逆楚子，劳，<br>且听命。遂道以田孟诸。宋公为右盂，郑伯为左盂。期思公复遂为右司马，子朱<br>及文之无畏为左司马。命夙驾载燧，宋公违命，无畏抶其仆以徇。<br>    或谓子舟曰：“国君不可戮也。”子舟曰：“当官而行，何强之有？《诗》<br>曰：‘刚亦不吐，柔亦不茹。’‘毋从诡随，以谨罔极。’是亦非辟强也，敢爱<br>死以乱官乎！”<br>    厥貉之会，麇子逃归。<br>    ◇文公十一年<br>    【经】十有一年春，楚子伐麋。夏，叔仲彭生会晋郤缺于承筐。秋，曹伯来<br>朝。公子遂如宋。狄侵齐。冬十月甲午，叔孙得臣败狄于咸。<br>    【传】十一年春，楚子伐麇，成大心败麇师于防渚。潘崇复伐麇，至于锡穴。<br>    夏，叔仲惠伯会晋郤缺于承筐，谋诸侯之从于楚者。<br>    秋，曹文公来朝，即位而来见也。<br>    襄仲聘于宋，且言司城荡意诸而复之，因贺楚师之不害也。<br>    鄋瞒侵齐。遂伐我。公卜使叔孙得臣追之，吉。侯叔夏御庄叔，绵房甥为<br>右，富父终甥驷乘。冬十月甲午，败狄于咸，获长狄侨如。富父终甥摏其喉以<br>戈，杀之，埋其首于子驹之门，以命宣伯。<br>    初，宋武公之世，鄋瞒伐宋，司徒皇父帅师御之，耏班御皇父充石，公<br>子谷甥为右，司寇牛父驷乘，以败狄于长丘，获长狄缘斯，皇父之二子死焉。宋<br>公于是以门赏耏班，使食其征，谓之耏门。晋之灭潞也，获侨如之弟焚如。<br>齐襄公之二年，鄋瞒伐齐，齐王子成父获其弟荣如，埋其首于周首之北门。卫<br>人获其季简如，鄋瞒由是遂亡。<br>    郕大子朱儒自安于夫钟，国人弗徇。<br>    ◇文公十二年<br>    【经】十有二年春王正月，郕伯来奔。杞伯来朝。二月庚子，子叔姬卒。<br>夏，楚人围巢。秋，滕子来朝。秦伯使术来聘。冬十有二戊午，晋人、秦人战于<br>河曲。季孙行父帅师城诸及郓。<br>    【传】十二年春，郕伯卒，郕人立君。大子以夫钟与郕邽来奔。公以<br>诸侯逆之，非礼也。故书曰：“郕伯来奔。”不书地，尊诸侯也。<br>    杞桓公来朝，始朝公也。且请绝叔姬而无绝昏，公许之。<br>    二月，叔姬卒，不言杞，绝也。书叔姬，言非女也。<br>    楚令尹大孙伯卒，成嘉为令尹。群舒叛楚。夏，子孔执舒子平及宗子，遂围<br>巢。<br>    秋，滕昭公来朝，亦始朝公也。<br>    秦伯使西乞术来聘，且言将伐晋。襄仲辞玉曰：“君不忘先君之好，照临鲁<br>国，镇抚其社稷，重之以大器，寡君敢辞玉。”对曰：“不腆敝器，不足辞也。”<br>主人三辞。宾客曰：“寡君愿徼福于周公、鲁公以事君，不腆先君之敝器，使下<br>臣致诸执事以为瑞节，要结好命，所以藉寡君之命，结二国之好，是以敢致之。”<br>襄仲曰：“不有君子，其能国乎？国无陋矣。”厚贿之。<br>    秦为令狐之役故，冬，秦伯伐晋，取羁马。晋人御之。赵盾将中军，荀林父<br>佐之。郤缺将上军，臾骈佐之。栾盾将下军，胥甲佐之。范无恤御戎，以从秦师<br>于河曲。臾骈曰：“秦不能久，请深垒固军以待之。”从之。<br>    秦人欲战，秦伯谓士会曰：“若何而战？”对曰：“赵氏新出其属曰臾骈，<br>必实为此谋，将以老我师也。赵有侧室曰穿，晋君之婿也，有宠而弱，不在军事，<br>好勇而狂，且恶臾骈之佐上军也，若使轻者肆焉，其可。”秦伯以璧祈战于河。<br>    十二月戊午，秦军掩晋上军，赵穿追之，不及。反，怒曰：“裹粮坐甲，固<br>敌是求，敌至不击，将何俟焉？”军吏曰：“将有待也。”穿曰：“我不知谋，<br>将独出。”乃以其属出。宣子曰：“秦获穿也，获一卿矣。秦以胜归，我何以报？”<br>乃皆出战，交绥。秦行人夜戒晋师曰：“两君之士皆未慭也，明日请相见也。”<br>臾骈曰：“使者目动而言肆，惧我也，将遁矣。薄诸河，必败之。”胥甲、赵穿<br>当军门呼曰：“死伤未收而弃之，不惠也；不待期而薄人于险，无勇也。”乃止。<br>秦师夜遁。复侵晋，入瑕。<br>    城诸及郓，书，时也。<br>    ◇文公十三年<br>    【经】十有三春王正月。夏五月壬午，陈侯朔卒。邾子蘧蒢卒。自正月不雨，<br>至于秋七月。大室屋坏。冬，公如晋。卫侯会公于沓。狄侵卫。十有二月己丑，<br>公及晋侯盟。公还自晋，郑伯会公于棐。<br>    【传】十三年春，晋侯使詹嘉处瑕，以守桃林之塞。<br>    晋人患秦之用士会也，夏，六卿相见于诸浮，赵宣子曰；“随会在秦，贾季<br>在狄，难日至矣，若之何？”中行桓子曰：“请复贾季，能外事，且由旧勋。”<br>郤成子曰：“贾季乱，且罪大，不如随会，能贱而有耻，柔而不犯，其知足使也，<br>且无罪。”<br>    乃使魏寿余伪以魏叛者以诱士会，执其帑于晋，使夜逸。请自归于秦，秦伯<br>许之。履士会之足于朝。秦伯师于河西，魏人在东。寿余曰：“请东人之能与夫<br>二三有司言者，吾与之先。”使士会。士会辞曰：“晋人，虎狼也，若背其言，<br>臣死，妻子为戮，无益于君，不可悔也。”秦伯曰：“若背其言，所不归尔帑者，<br>有如河。”乃行。绕朝赠之以策，曰：“子无谓秦无人，吾谋适不用也。”既济，<br>魏人噪而还。秦人归其帑。其处者为刘氏。<br>    邾文公卜迁于绎。史曰：“利于民而不利于君。”邾子曰：“苟利于民，孤<br>之利也。天生民而树之君，以利之也。民既利矣，孤必与焉。”左右曰：“命可<br>长也，君何弗为？”邾子曰：“命在养民。死之短长，时也。民苟利矣，迁也，<br>吉莫如之！”遂迁于绎。<br>    五月，邾文公卒。君子曰：“知命。”<br>    秋七月，大室之屋坏，书，不共也。<br>    冬，公如晋，朝，且寻盟。卫侯会公于沓，请平于晋。公还，郑伯会公于棐，<br>亦请平于晋。公皆成之。郑伯与公宴于棐。子家赋《鸿雁》。季文子曰：“寡君<br>未免于此。”文子赋《四月》。子家赋《载驰》之四章。文子赋《采薇》之四章。<br>郑伯拜。公答拜。<br>    ◇文公十四年<br>    【经】十有四年春王正月，公至自晋。邾人伐我南鄙，叔彭生帅师伐邾。夏<br>五月乙亥，齐侯潘卒。六月，公会宋公、陈侯、卫侯、郑伯、许男、曹伯、晋赵<br>盾。癸酉，同盟于新城。秋七月，有星孛入于北斗。公至自会。晋人纳捷菑于邾。<br>弗克纳。九月甲申，公孙敖卒于齐。齐公子商人弑其君舍。宋子哀来奔。冬，单<br>伯如齐。齐人执单伯。齐人执子叔姬。<br>    【传】十四年春，顷王崩。周公阅与王孙苏争政，故不赴。凡崩、薨，不赴，<br>则不书。祸、福，不告亦不书，惩不敬也。<br>    邾文公之卒也，公使吊焉，不敬。邾人来讨，伐我南鄙，故惠伯伐邾。<br>    子叔姬妃齐昭公，生舍。叔姬无宠，舍无威。公子商人骤施于国，而多聚士，<br>尽其家，贷于公，有司以继之。夏五月，昭公卒，舍即位。<br>    邾文公元妃齐姜生定公，二妃晋姬生捷菑。文公卒，邾人立定公，捷菑奔晋。<br>    六月，同盟于新城，从于楚者服，且谋邾也。<br>    秋七月乙卯夜，齐商人弑舍而让元。元曰：“尔求之久矣。我能事尔，尔不<br>可使多蓄憾。将免我乎？尔为之！”<br>    有星孛入于北斗，周内史叔服曰：“不出七年，宋、齐、晋之君皆将死乱。”<br>    晋赵盾以诸侯之师八百乘纳捷菑于邾。邾人辞曰：“齐出玃且长。”宣子曰：<br>“辞顺而弗从，不祥。”乃还。<br>    周公将与王孙苏讼于晋，王叛王孙苏，而使尹氏与聃启讼周公于晋。赵宣子<br>平王室而复之。<br>    楚庄王立，子孔、潘崇将袭群舒，使公子燮与子仪守而伐舒蓼。二子作乱，<br>城郢而使贼杀子孔，不克而还。八月，二子以楚子出，将如商密。庐戢梨及叔麋<br>诱之，遂杀斗克及公子燮。<br>    初，斗克囚于秦，秦有殽之败，而使归求成，成而不得志。公子燮求令尹而<br>不得。故二子作乱。<br>    穆伯之从己氏也，鲁人立文伯。穆伯生二子于莒而求复，文伯以为请。襄仲<br>使无朝。听命，复而不出，二年而尽室以复适莒。文伯疾而请曰：“谷之子弱，<br>请立难也。”许之。文伯卒，立惠叔。穆伯请重赂以求复，惠叔以为请，许之。<br>将来，九月卒于齐，告丧，请葬，弗许。<br>    宋高哀为萧封人，以为卿，不义宋公而出，遂来奔。书曰：“宋子哀来奔。”<br>贵之也。<br>    齐人定懿公，使来告难，故书以九月。齐公子元不顺懿公之为政也，终不曰<br>“公”，曰“夫己氏”。<br>    襄仲使告于王，请以王宠求昭姬于齐。曰：“杀其子，焉用其母？请受而罪<br>之。”<br>    冬，单伯如齐，请子叔姬，齐人执之。又执子叔姬。<br>    ◇文公十五年<br>    【经】十有五年春，季孙行父如晋。三月，宋司马华孙来盟。夏，曹伯来朝。<br>齐人归公孙敖之丧。六月辛丑朔，日有食之。鼓，用牲于社。单伯至自齐。晋郤<br>缺帅师伐蔡。戊申，入蔡。齐人侵我西鄙。季孙行父如晋。冬十有一月，诸侯盟<br>于扈。十有二月，齐人来归子叔姬。齐侯侵我西鄙，遂伐曹，入其郛。<br>    【传】十五年春，季文子如晋，为单伯与子叔姬故也。<br>    三月，宋华耦来盟，其官皆从之。书曰“宋司马华孙”，贵之也。<br>    公与之宴，辞曰：“君之先臣督，得罪于宋殇公，名在诸侯之策。臣承其祀，<br>其敢辱君，请承命于亚旅。”鲁人以为敏。<br>    夏，曹伯来朝，礼也。诸侯五年再相朝，以修王命，古之制也。<br>    齐人或为孟氏谋，曰：“鲁，尔亲也。饰棺置诸堂阜，鲁必取之。”从之。<br>卞人以告。惠叔犹毁以为请，立于朝以待命。许之，取而殡之。齐人送之。书曰：<br>“齐人归公孙敖之丧。”为孟氏，且国故也。葬视共仲。<br>    声己不视，帷堂而哭。襄仲欲勿哭，惠伯曰：“丧，亲之终也。虽不能始，<br>善终可也。史佚有言曰：‘兄弟致美。’救乏、贺善、吊灾、祭敬、丧哀，情虽<br>不同，毋绝其爱，亲之道也。子无失道，何怨于人？”襄仲说，帅兄弟以哭之。<br>他年，其二子来，孟献子爱之，闻于国。或谮之曰：“将杀子。”献子以告季文<br>子。二子曰：“夫子以爱我闻，我以将杀子闻，不亦远于礼乎？远礼不如死。”<br>一人门于句鼆，一人门于戾丘，皆死。<br>    六月辛丑朔，日有食之，鼓，用牲于社，非礼也。日有食之，天子不举，伐<br>鼓于社，诸侯用币于社，伐鼓于朝，以昭事神、训民、事君，示有等威，古之道<br>也。<br>    齐人许单伯请而赦之，使来致命。书曰：“单伯至自齐。”贵之也。<br>    新城之盟，蔡人不与。晋郤缺以上军、下军伐蔡，曰：“君弱，不可以怠。”<br>戊申，入蔡，以城下之盟而还。凡胜国，曰灭之；获大城焉，曰入之。<br>    秋，齐人侵我西鄙，故季文子告于晋。<br>    冬十一月，晋侯、宋公、卫侯、蔡侯、郑伯、许男、曹伯盟于扈，寻新城之<br>盟，且谋伐齐也。齐人赂晋侯，故不克而还。于是有齐难，是以公不会。书曰：<br>“诸侯盟于扈。”无能为故也。凡诸侯会，公不与，不书，讳君恶也。与而不书，<br>后也。<br>    齐人来归子叔姬，王故也。<br>    齐侯侵我西鄙，谓诸侯不能也。遂伐曹，入其郛，讨其来朝也。季文子曰：<br>“齐侯其不免乎。己则无礼，而讨于有礼者，曰：‘女何故行礼！’礼以顺天，<br>天之道也，己则反天，而又以讨人，难以免矣。诗曰：‘胡不相畏，不畏于天？’<br>君子之不虐幼贱，畏于天也。在周颂曰：‘畏天之威，于时保之。’不畏于天，<br>将何能保？以乱取国，奉礼以守，犹惧不终，多行无礼，弗能在矣！”<br>    ◇文公十六年<br>    【经】十有六年春，季孙行父会齐侯于阳谷，齐侯弗及盟。夏五月，公四不<br>视朔。六月戊辰，公子遂及齐侯盟于郪丘。秋八月辛未，夫人姜氏薨。毁泉台。<br>楚人、秦人、巴人灭庸。冬十有一月，宋人弑其君杵臼。<br>    【传】十六年春，王正月，及齐平。公有疾，使季文子会齐侯于阳谷。请盟，<br>齐侯不肯，曰：“请俟君间。”<br>    夏五月，公四不视朔，疾也。公使襄仲纳赂于齐侯，故盟于郪丘。<br>    有蛇自泉宫出，入于国，如先君之数。秋八月辛未，声姜薨，毁泉台。<br>    楚大饥，戎伐其西南，至于阜山，师于大林。又伐其东南，至于阳丘，以侵<br>訾枝。庸人帅群蛮以叛楚。麇人率百濮聚于选，将伐楚。于是申、息之北门不启。<br>    楚人谋徙于阪高。蒍贾曰：“不可。我能往，寇亦能住。不如伐庸。夫麇与<br>百濮，谓我饥不能师，故伐我也。若我出师，必惧而归。百濮离居，将各走其邑，<br>谁暇谋人？”乃出师。旬有五日，百濮乃罢。自庐以往，振廪同食。次于句澨。<br>使庐戢黎侵庸，及庸方城。庸人逐之，囚子扬窗。三宿而逸，曰：“庸师众，群<br>蛮聚焉，不如复大师，且起王卒，合而后进。”师叔曰：“不可。姑又与之遇以<br>骄之。彼骄我怒，而后可克，先君蚡冒所以服陉隰也。”又与之遇，七遇皆北，<br>唯裨、鯈、鱼人实逐之。<br>    庸人曰：“楚不足与战矣。”遂不设备。楚子乘驲，会师于临品，分为二队，<br>子越自石溪，子贝自仞，以伐庸。秦人、巴人从楚师，群蛮从楚子盟。遂灭庸。<br>    宋公子鲍礼于国人，宋饥，竭其粟而贷之。年自七十以上，无不馈饴也，时<br>加羞珍异。无日不数于六卿之门，国之才人，无不事也，亲自桓以下，无不恤也。<br>公子鲍美而艳，襄夫人欲通之，而不可，夫人助之施。昭公无道，国人奉公子鲍<br>以因夫人。<br>    于是华元为右师，公孙友为左师，华耦为司马，鳞鱼雚为司徒，荡意诸为司<br>城，公子朝为司寇。初，司城荡卒，公孙寿辞司城，请使意诸为之。既而告人曰：<br>“君无道，吾官近，惧及焉。弃官则族无所庇。子，身之贰也，姑纾死焉。虽亡<br>子，犹不亡族。”既，夫人将使公田孟诸而杀之。公知之，尽以宝行。荡意诸曰：<br>“盍适诸侯？”公曰：“不能其大夫至于君祖母以及国人，诸侯谁纳我？且既为<br>人君，而又为人臣，不如死。”尽以其宝赐左右以使行。夫人使谓司城去公，对<br>曰：“臣之而逃其难，若后君何？”<br>    冬十一月甲寅，宋昭公将田孟诸，未至，夫人王姬使帅甸攻而杀之。荡意诸<br>死之。书曰：“宋人弑其君杵臼。”君无道也。<br>    文公即位，使母弟须为司城。华耦卒，而使荡虺为司马。<br>    ◇文公十七年<br>    【经】十有七年春，晋人、卫人、陈人、郑人伐宋。夏四月癸亥，葬我小君<br>声姜。齐侯伐我西鄙。六月癸未，公及齐侯盟于谷。诸侯会于扈。秋，公至自谷。<br>冬，公子遂如齐。<br>    【传】十七年春，晋荀林父、卫孔达、陈公孙宁、郑石楚伐宋。讨曰：“何<br>故弑君！”犹立文公而还，卿不书，失其所也。<br>    夏四月癸亥，葬声姜。有齐难，是以缓。<br>    齐侯伐我北鄙，襄仲请盟。六月，盟于谷。<br>    晋侯蒐于黄父，遂复合诸侯于扈，平宋也。公不与会，齐难故也。书曰“诸<br>侯”，无功也。<br>    于是，晋侯不见郑伯，以为贰于楚也。<br>    郑子家使执讯而与之书，以告赵宣子，曰：“寡君即位三年，召蔡侯而与之<br>事君。九月，蔡侯入于敝邑以行。敝邑以侯宣多之难，寡君是以不得与蔡侯偕。<br>十一月，克灭侯宣多而随蔡侯以朝于执事。十二年六月，归生佐寡君之嫡夷，以<br>请陈侯于楚而朝诸君。十四年七月，寡君又朝，以蒇陈事。十五年五月，陈侯自<br>敝邑往朝于君。往年正月，烛之武往朝夷也。八月，寡君又往朝。以陈、蔡之密<br>迩于楚而不敢贰焉，则敝邑之故也。虽敝邑之事君，何以不免？在位之中，一朝<br>于襄，而再见于君。夷与孤之二三臣相及于绛，虽我小国，则蔑以过之矣。今大<br>国曰：‘尔未逞吾志。’敝邑有亡，无以加焉。古人有言曰：‘畏首畏尾，身其<br>余几。’又曰：‘鹿死不择音。’小国之事大国也，德，则其人也；不德，则其<br>鹿也，铤而走险，急何能择？命之罔极，亦知亡矣。将悉敝赋以待于鯈，唯执事<br>命之。<br>    文公二年六月壬申，朝于齐。四年二月壬戌，为齐侵蔡，亦获成于楚。居大<br>国之间而从于强令，岂其罪也。大国若弗图，无所逃命。”<br>    晋巩朔行成于郑，赵穿、公婿池为质焉。<br>    秋，周甘蜀败戎于垂，乘其饮酒也。<br>    冬十月，郑大子夷、石楚为质于晋。<br>    襄仲如齐，拜谷之盟。复曰：“臣闻齐人将食鲁之麦。以臣观之，将不能。<br>齐君之语偷。臧文仲有言曰：‘民主偷必死’。”<br>    ◇文公十八年<br>    【经】十有八年春王二月丁丑，公薨于台下。秦伯荦卒。夏五月戊戌，齐人<br>弑其君商人。六月癸酉，葬我君文公。秋，公子遂、叔孙得臣如齐。冬十月，子<br>卒。夫人姜氏归于齐。季孙行父如齐。莒弑其君庶其。<br>    【传】十八年春，齐侯戒师期，而有疾，医曰：“不及秋，将死。”公闻之，<br>卜曰：“尚无及期。”惠伯令龟，卜楚丘占之曰：“齐侯不及期，非疾也。君亦<br>不闻。令龟有咎。”二月丁丑，公薨。<br>    齐懿公之为公子也，与邴蜀之父争田，弗胜。及即位，乃掘而刖之，而使蜀<br>仆。纳阎职之妻，而使职骖乘。<br>    夏五月，公游于申池。二人浴于池，蜀以扑抶职。职怒。曰：“人夺女妻<br>而不怒，一抶女庸何伤！”职曰：“与刖其父而弗能病者何如？”乃谋弑懿公，<br>纳诸竹中。归，舍爵而行。齐人立公子元。<br>    六月，葬文公。<br>    秋，襄仲、庄叔如齐，惠公立故，且拜葬也。<br>    文公二妃敬赢生宣公。敬赢嬖而私事襄仲。宣公长而属诸襄仲，襄仲欲立之，<br>叔仲不可。仲见于齐侯而请之。齐侯新立而欲亲鲁，许之。<br>    冬十月，仲杀恶及视而立宣公。书曰“子卒”，讳之也。仲以君命召惠伯。<br>其宰公冉务人止之，曰：“入必死。”叔仲曰：“死君命可也。”公冉务人曰：<br>“若君命可死，非君命何听？”弗听，乃入，杀而埋之马矢之中。公冉务人奉其<br>帑以奔蔡，既而复叔仲氏。<br>    夫人姜氏归于齐，大归也。将行，哭而过市曰：“天乎，仲为不道，杀适立<br>庶。”市人皆哭，鲁人谓之哀姜。<br>    莒纪公生大子仆，又生季佗，爱季佗而黜仆，且多行无礼于国。仆因国人以<br>弑纪公，以其宝玉来奔，纳诸宣公。公命与之邑，曰：“今日必授。”季文子使<br>司寇出诸竟，曰：“今日必达。”公问其故。季文子使大史克对曰：“先大夫臧<br>文仲教行父事君之礼，行父奉以周旋，弗敢失队。曰：‘见有礼于其君者，事之<br>如孝子之养父母也。见无礼于其君者，诛之如鹰鹯之逐鸟雀也。’先君周公制<br>《周礼》曰：‘则以观德，德以处事，事以度功，功以食民。’作《誓命》曰：<br>‘毁则为贼，掩贼为藏，窃贿为盗，盗器为奸。主藏之名，赖奸之用，为大凶德，<br>有常无赦，在《九刑》不忘。’行父还观莒仆，莫可则也。孝敬忠信为吉德，盗<br>贼藏奸为凶德。夫莒仆，则其孝敬，则弑君父矣；则其忠信，则窃宝玉矣。其人，<br>则盗贼也；其器，则奸兆也，保而利之，则主藏也。以训则昏，民无则焉。不度<br>于善，而皆在于凶德，是以去之。<br>    “昔高阳氏有才子八人，苍舒、隤敳、梼戭、大临、尨降、庭坚、仲容、<br>叔达，齐圣广渊，明允笃诚，天下之民谓之八恺。高辛氏有才子八人，伯奋、仲<br>堪、叔献、季仲、伯虎、仲熊、叔豹、季狸，忠肃共懿，宣慈惠和，天下之民谓<br>之八元。此十六族也，世济其美，不陨其名，以至于尧，尧不能举。舜臣尧，举<br>八恺，使主后土，以揆百事，莫不时序，地平天成。举八元，使布五教于四方，<br>父义、母慈、兄友、弟共、子孝，内平外成。昔帝鸿氏有不才子，掩义隐贼，好<br>行凶德，丑类恶物，顽嚚不友，是与比周，天下之民谓之浑敦。少嗥氏有不才子，<br>毁信废忠，崇饰恶言，靖谮庸回，服谗蒐慝，以诬盛德，天下之民谓之穷奇。颛<br>顼有不才子，不可教训，不知话言，告之则顽，舍之则嚚，傲很明德，以乱天常，<br>天下之民谓之梼杌。此三族也，世济其凶，增其恶名，以至于尧，尧不能去。缙<br>云氏有不才子，贪于饮食，冒于货贿，侵欲崇侈，不可盈厌，聚敛积实，不知纪<br>极，不分孤寡，不恤穷匮，天下之民以比三凶，谓之饕餮。舜臣尧，宾于四门，<br>流四凶族浑敦、穷奇、梼杌、饕餮，投诸四裔，以御魑魅。是以尧崩而天下如一，<br>同心戴舜以为天子，以其举十六相，去四凶也。故《虞书》数舜之功，曰‘慎徽<br>五典，五典克从’，无违教也。曰‘纳于百揆，百揆时序’，无废事也。曰‘宾<br>于四门，四门穆穆’，无凶人也。<br>    舜有大功二十而为天子，今行父虽未获一吉人，去一凶矣，于舜之功，二十<br>之一也，庶几免于戾乎！”<br>    宋武氏之族道昭公子，将奉司城须以作乱。十二月，宋公杀母弟须及昭公子，<br>使戴、庄、桓之族攻武氏于司马子伯之馆。遂出武、穆之族，使公孙师为司城，<br>公子朝卒，使乐吕为司寇，以靖国人。<br><br><hr>
