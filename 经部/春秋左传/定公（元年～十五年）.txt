<h4>《经部·春秋左传·定公（元年～十五年）》<b class="x">作者：不详</b></h4>
<br>    ◇定公元年<br>    【经】元年春王三月。晋人执宋仲几于京师。夏六月癸亥，公之丧至自乾侯。<br>戊辰，公即位。秋七月癸巳，葬我君昭公。九月，大雩。立炀宫。冬十月，陨霜<br>杀菽。<br>    【传】元年春，王正月辛巳，晋魏舒合诸侯之大夫于狄泉，将以城成周。魏<br>子莅政。卫彪傒曰：“将建天子，而易位以令，非义也。大事奸义，必有大咎。<br>晋不失诸侯，魏子其不免乎！”是行也，魏献子属役于韩简子及原寿过，而田于<br>大陆，焚焉，还，卒于宁。范献子去其柏椁，以其未复命而田也。<br>    孟懿子会城成周，庚寅，栽。宋仲几不受功，曰：“滕、薛、郳，吾役也。”<br>薛宰曰：“宋为无道，绝我小国于周，以我适楚，故我常从宋。晋文公为践土之<br>盟，曰：‘凡我同盟，各复旧职。’若从践土，若从宋，亦唯命。”仲几曰：<br>“践土固然。”薛宰曰：“薛之皇祖奚仲，居薛以为夏车正。奚仲迁于邳，仲虺<br>居薛，以为汤左相。若复旧职，将承王官，何故以役诸侯？”仲几曰：“三代各<br>异物，薛焉得有旧？为宋役，亦其职也。”士弥牟曰：“晋之从政者新，子姑受<br>功。归，吾视诸故府。”仲几曰：“纵子忘之，山川鬼神其忘诸乎？”士伯怒，<br>谓韩简子曰：“薛征于人，宋征于鬼，宋罪大矣。且己无辞而抑我以神，诬我也。<br>启宠纳侮，其此之谓矣。必以仲几为戮。”乃执仲几以归。三月，归诸京师。<br>    城三旬而毕，乃归诸侯之戍。<br>    齐高张后，不从诸侯。晋女叔宽曰：“周苌弘、齐高张皆将不免。苌叔违天，<br>高子违人。天之所坏，不可支也。众之所为，不可奸也。”<br>    夏，叔孙成子逆公之丧于乾侯。季孙曰：“子家子亟言于我，未尝不中吾志<br>也。吾欲与之从政，子必止之，且听命焉。”子家子不见叔孙，易几而哭。叔孙<br>请见子家子，子家子辞，曰：“羁未得见，而从君以出。君不命而薨，羁不敢见。”<br>叔孙使告之曰：“公衍、公为实使群臣不得事君。若公子宋主社稷，则群臣之愿<br>也。凡从君出而可以入者，将唯子是听。子家氏未有后，季孙愿与子从政，此皆<br>季孙之愿也，使不敢以告。”对曰：“若立君，则有卿士、大夫与守龟在，羁弗<br>敢知。若从君者，则貌而出者，入可也；寇而出者，行可也。若羁也，则君知其<br>出也，而未知其入也，羁将逃也。”<br>    丧及坏隤，公子宋先入，从公者皆自坏隤反。<br>    六月癸亥，公之丧至自乾侯。戊辰，公即位。季孙使役如阚，公氏将沟焉。<br>荣驾鹅曰：“生不能事，死又离之，以自旌也。纵子忍之，后必或耻之。”乃止。<br>季孙问于荣驾鹅曰：“吾欲为君谥，使子孙知之。”对曰：“生弗能事，死又恶<br>之，以自信也。将焉用之？”乃止。<br>    秋七月癸巳，葬昭公于墓道南。孔子之为司寇也，沟而合诸墓。<br>    昭公出，故季平子祷于炀公。九月，立炀宫。<br>    周巩简公弃其子弟，而好用远人。<br>    ◇定公二年<br>    【经】二年春王正月。夏五月壬辰，雉门及两观灭。秋，楚人伐吴。冬十月，<br>新作雉门及两观。<br>    【传】二年夏四月辛酉，巩氏之群子弟贼简公。<br>    桐叛楚。吴子使舒鸠氏诱楚人，曰：“以师临我，我伐桐，为我使之无忌。”<br>    秋，楚囊瓦伐吴，师于豫章。吴人见舟于豫章，而潜师于巢。冬十月，吴军<br>楚师于豫章，败之。遂围巢，克之，获楚公子繁。<br>    邾庄公与夷射姑饮酒，私出。阍乞肉焉。夺之杖以敲之。<br>    ◇定公三年<br>    【经】三年春王正月，公如晋，至河，乃复。二月辛卯，邾子穿卒。夏四月。<br>秋，葬邾庄公。冬，仲孙何忌及邾子盟于拔。<br>    【传】三年春二月辛卯，邾子在门台，临廷。阍以瓶水沃廷。邾子望见之，<br>怒。阍曰：“夷射姑旋焉。”命执之，弗得，滋怒。自投于床，废于炉炭，烂，<br>遂卒。先葬以车五乘，殉五人。庄公卞急而好洁，故及是。<br>    秋九月，鲜虞人败晋师于平中，获晋观虎，恃其勇也。<br>    冬，盟于郯，修邾好也。<br>    蔡昭侯为两佩与两裘，以如楚，献一佩一裘于昭王。昭王服之，以享蔡侯。<br>蔡侯亦服其一。子常欲之，弗与，三年止之。唐成公如楚，有两肃爽马，子常欲<br>之，弗与，亦三年止之。唐人或相与谋，请代先从者，许之。饮先从者酒，醉之，<br>窃马而献之子常。子常归唐侯。自拘于司败，曰：“君以弄马之故，隐君身，弃<br>国家，群臣请相夫人以偿马，必如之。”唐侯曰：“寡人之过也，二三子无辱。”<br>皆赏之。蔡人闻之，固请而献佩于子常。子常朝，见蔡侯之徒，命有司曰：“蔡<br>君之久也，官不共也。明日，礼不毕，将死。”蔡侯归，及汉，执玉而沈，曰<br>“余所有济汉而南者，有若大川。”蔡侯如晋，以其子元与其大夫之子为质焉，<br>而请伐楚。<br>    ◇定公四年<br>    【经】四年春王二月癸巳，陈侯吴卒。三月，公会刘子、晋侯、宋公、蔡侯、<br>卫侯、陈子、郑伯、许男、曹伯、莒子、邾子、顿子、胡子、滕子、薛伯、杞伯、<br>小邾子、齐国夏于召陵，侵楚。夏四月庚辰，蔡公孙姓帅师灭沈，以沈子嘉归，<br>杀之。五月，公及诸侯盟于皋鼬。杞伯成卒于会。六月，葬陈惠公。许迁于容城。<br>秋七月，至自会。刘卷卒。葬杞悼公。楚人围蔡。晋士鞅、卫孔围帅师伐鲜虞。<br>葬刘文公。冬十有一月庚午，蔡侯以吴子及楚人战于柏举，楚师败绩。楚囊瓦出<br>奔郑。庚辰，吴入郢。<br>    【传】四年春三月，刘文公合诸侯于召陵，谋伐楚也。<br>    晋荀寅求货于蔡侯，弗得。言于范献子曰：“国家方危，诸侯方贰，将以袭<br>敌，不亦难乎！水潦方降，疾疟方起，中山不服，弃盟取怨，无损于楚，而失中<br>山，不如辞蔡侯。吾自方城以来，楚未可以得志，只取勤焉。”乃辞蔡侯。<br>    晋人假羽旄于郑，郑人与之。明日，或旆以会。晋于是乎失诸侯。将会，卫<br>子行敬子言于灵公曰：“会同难，啧有烦言，莫之治也。其使祝佗从！”公曰：<br>“善。”乃使子鱼。子鱼辞，曰：“臣展四体，以率旧职，犹惧不给而烦刑书，<br>若又共二，徼大罪也。且夫祝，社稷之常隶也。社稷不动，祝不出竟，官之制也。<br>君以军行，祓社衅鼓，祝奉以从，于是乎出竟。若嘉好之事，君行师从，卿行旅<br>从，臣无事焉。”公曰：“行也。”及皋鼬，将长蔡于卫。卫侯使祝佗私于苌弘<br>曰：“闻诸道路，不知信否。若闻蔡将先卫，信乎？”苌弘曰：“信。蔡叔，康<br>叔之兄也，先卫，不亦可乎？”子鱼曰：“以先王观之，则尚德也。昔武王克商，<br>成王定之，选建明德，以蕃屏周。故周公相王室，以尹天下，于周为睦。分鲁公<br>以大路，大旂，夏后氏之璜，封父之繁弱，殷民六族，条氏、徐氏、萧氏、索氏、<br>长勺氏、尾勺氏。使帅其宗氏，辑其分族，将其类丑，以法则周公，用即命于周。<br>是使之职事于鲁，以昭周公之明德。分之土田陪敦，祝、宗、卜、史，备物、典<br>策，官司、彝器。因商奄之民，命以伯禽，而封于少皞之虚。分康叔以大路、少<br>帛、綪茷、旃旌、大吕，殷民七族，陶氏、施氏、繁氏、锜氏、樊氏、饥<br>氏、终葵氏；封畛土略，自武父以南，及圃田之北竟，取于有阎之土，以共王职。<br>取于相土之东都，以会王之东蒐。聃季授土，陶叔授民，命以《康诰》，而封于<br>殷虚。皆启以商政，疆以周索。分唐叔以大路，密须之鼓，阙巩，沽洗，怀姓九<br>宗，职官五正。命以《唐诰》，而封于夏虚，启以夏政，疆以戎索。三者皆叔也，<br>而有令德，故昭之以分物。不然，文、武、成、康之伯犹多，而不获是分也，唯<br>不尚年也。管蔡启商，惎间王室。王于是乎杀管叔而蔡蔡叔，以车七乘，徒七十<br>人。其子蔡仲，改行帅德，周公举之，以为己卿士。见诸王而命之以蔡，其命书<br>云：‘王曰：胡！无若尔考之违王命也。’若之何其使蔡先卫也？武王之母弟八<br>人，周公为大宰，康叔为司寇，聃季为司空，五叔无官，岂尚年哉！曹，文之昭<br>也；晋，武之穆也。曹为伯甸，非尚年也。今将尚之，是反先王也。晋文公为践<br>土之盟，卫成公不在，夷叔，其母弟也，犹先蔡。其载书云：‘王若曰，晋重、<br>鲁申、卫武、蔡甲午、郑捷、齐潘、宋王臣、莒期。’藏在周府，可覆视也。吾<br>子欲复文、武之略，而不正其德，将如之何？”苌弘说，告刘子，与范献子谋之，<br>乃长卫侯于盟。<br>    反自召陵，郑子大叔未至而卒。晋赵简子为之临，甚哀，曰：“黄父之会，<br>夫子语我九言，曰：‘无始乱，无怙富，无恃宠，无违同，无敖礼，无骄能，无<br>复怒，无谋非德，无犯非义。’”<br>    沈人不会于召陵，晋人使蔡伐之。夏，蔡灭沈。<br>    秋，楚为沈故，围蔡。伍员为吴行人以谋楚。楚之杀郤宛也，伯氏之族出。<br>伯州犁之孙嚭为吴大宰以谋楚。楚自昭王即位，无岁不有吴师。蔡侯因之，以其<br>子乾与其大夫之子为质于吴。<br>    冬，蔡侯、吴子、唐侯伐楚。舍舟于淮汭，自豫章与楚夹汉。左司马戌谓子<br>常曰：“子沿汉而与之上下，我悉方城外以毁其舟，还塞大隧、直辕、冥厄，子<br>济汉而伐之，我自后击之，必大败之。”既谋而行。武城黑谓子常曰：“吴用木<br>也，我用革也，不可久也。不如速战。”史皇谓子常：“楚人恶子而好司马，若<br>司马毁吴舟于淮，塞城口而入，是独克吴也。子必速战，不然不免。”乃济汉而<br>陈，自小别至于大别。三战，子常知不可，欲奔。史皇曰：“安求其事，难而逃<br>之，将何所入？子必死之，初罪必尽说。”<br>    十一月庚午，二师陈于柏举。阖庐之弟夫概王，晨请于阖庐曰：“楚瓦不仁，<br>其臣莫有死志，先伐之，其卒必奔。而后大师继之，必克。”弗许。夫概王曰：<br>“所谓‘臣义而行，不待命’者，其此之谓也。今日我死，楚可入也。”以其属<br>五千，先击子常之卒。子常之卒奔，楚师乱，吴师大败之。子常奔郑。史皇以其<br>乘广死。吴从楚师，及清发，将击之。夫王曰：“困兽犹斗，况人乎？若知不<br>免而致死，必败我。若使先济者知免，后者慕之，蔑有斗心矣。半济而后可击也。”<br>从之。又败之。楚人为食，吴人及之，奔。食而从之，败诸雍澨，五战及郢。<br>    己卯，楚子取其妹季羋畀我以出，涉睢。针尹固与王同舟，王使执燧象以奔<br>吴师。<br>    庚辰，吴入郢，以班处宫。子山处令尹之宫，夫王欲攻之，惧而去之，夫<br>王入之。<br>    左司马戌及息而还，败吴师于雍澨，伤。初，司马臣阖庐，故耻为禽焉。谓<br>其臣曰：“谁能免吾首？”吴句卑曰：“臣贱，可乎？”司马曰：“我实失子，<br>可哉！”三战皆伤，曰：“吾不用也已。”句卑布裳，刭而裹之，藏其身而以其<br>首免。楚子涉雎，济江，入于云中。王寝，盗攻之，以戈击王。王孙由于以背受<br>之。中肩。王奔郧，钟建负季羋以从，由于徐苏而从。郧公辛之弟怀将弑王，曰：<br>“平王杀吾父，我杀其子，不亦可乎？”辛曰：“君讨臣，谁敢仇之？君命，天<br>也，若死天命，将谁仇？《诗》曰：‘柔亦不茹，刚亦不吐，不侮矜寡，不畏强<br>御。’唯仁者能之。违强陵弱，非勇也。乘人之约，非仁也。灭宗废祀，非孝也。<br>动无令名，非知也。必犯是，余将杀女。”斗辛与其弟巢以王奔随。吴人从之，<br>谓随人曰：“周之子孙在汉川者，楚实尽之。天诱其衷，致罚于楚，而君又窜之。<br>周室何罪？君若顾报周室，施及寡人，以奖天衷，君之惠也。汉阳之田，君实有<br>之。”楚子在公宫之北，吴人在其南。子期似王，逃王，而己为王，曰：“以我<br>与之，王必免。”随人卜与之，不吉。乃辞吴曰：“以随之辟小而密迩于楚，楚<br>实存之，世有盟誓，至于今未改。若难而弃之，何以事君？执事之患，不唯一人。<br>若鸠楚竟，敢不听命。”吴人乃退。鑢金初宦于子期氏，实与随人要言。王使<br>见，辞，曰：“不敢以约为利。”王割子期之心，以与随人盟。<br>    初，伍员与申包胥友。其亡也，谓申包胥曰：“我必复楚国。”申包胥曰：<br>“勉之！子能复之，我必能兴之。”及昭王在随，申包胥如秦乞师，曰：“吴为<br>封豕、长蛇，以荐食上国，虐始于楚。寡君失守社稷，越在草莽。使下臣告急，<br>曰：‘夷德无厌，若邻于君，疆埸之患也。逮吴之未定，君其取分焉。若楚之遂<br>亡，君之土也。若以君灵抚之，世以事君。’”秦伯使辞焉，曰：“寡人闻命矣。<br>子姑就馆，将图而告。”对曰：“寡君越在草莽，未获所伏。下臣何敢即安？”<br>立，依于庭墙而哭，日夜不绝声，勺饮不入口七日。秦哀公为之赋《无衣》，九<br>顿首而坐，秦师乃出。<br>    ◇定公五年<br>    【经】五年春王三月辛亥朔，日有食之。夏，归粟于蔡。于越入吴。六月丙<br>申，季孙意如卒。秋七月壬子，叔孙不敢卒。冬，晋士鞅帅师围鲜虞。<br>    【传】五年春，王人杀子朝于楚。<br>    夏，归粟于蔡，以周亟，矜无资。<br>    越入吴，吴在楚也。<br>    六月，季平子行东野，还，未至，丙申，卒于房。阳虎将以与璠敛，仲梁怀<br>弗与，曰：“改步改玉。”阳虎欲逐之，告公山不狃。不狃曰：“彼为君也，子<br>何怨焉？”既葬，桓子行东野，及费。子泄为费宰，逆劳于郊，桓子敬之。劳仲<br>梁怀，仲梁怀弗敬。子泄怒，谓阳虎：“子行之乎？”<br>    申包胥以秦师至，秦子蒲、子虎帅车五百乘以救楚。子蒲曰：“吾未知吴道。”<br>使楚人先与吴人战，而自稷会之，大败夫王于沂。吴人获薳射于柏举，其子帅<br>奔徒以从子西，败吴师于军祥。秋七月，子期、子蒲灭唐。<br>    九月，夫王归，自立也。以与王战而败，奔楚，为堂溪氏。吴师败楚师于<br>雍澨，秦师又败吴师。吴师居麇，子期将焚之，子西曰：“父兄亲暴骨焉，不能<br>收，又焚之，不可。”子期曰：“国亡矣！死者若有知也，可以歆旧祀，岂惮焚<br>之？”焚之，而又战，吴师败。又战于公婿之溪，吴师大败，吴子乃归。囚闉舆<br>罢，闉舆罢请先，遂逃归。叶公诸梁之弟后臧从其母于吴，不待而归。叶公终不<br>正视。<br>    乙亥，阳虎囚季桓子及公父文伯，而逐仲梁怀。冬十月丁亥，杀公何藐。己<br>丑，盟桓子于稷门之内。庚寅，大诅，逐公父歜及秦遄，皆奔齐。<br>    楚子入于郢。初，斗辛闻吴人之争宫也，曰：“吾闻之：‘不让则不和，不<br>和不可以远征。’吴争于楚，必有乱。有乱则必归，焉能定楚？”王之奔随也，<br>将涉于成臼，蓝尹亹涉其帑，不与王舟。及宁，王欲杀之。子西曰：“子常唯思<br>旧怨以败，君何效焉？”王曰：“善。使复其所，吾以志前恶。”王赏斗辛、王<br>孙由于、王孙圉、钟建、斗巢、申包胥、王孙贾、宋木、斗怀。子西曰：“请舍<br>怀也。”王曰：“大德灭小怨，道也。”申包胥曰：“吾为君也，非为身也。君<br>既定矣，又何求？且吾尤子旗，其又为诸？”遂逃赏。王将嫁季羋，季羋辞曰：<br>“所以为女子，远丈夫也。钟建负我矣。”以妻钟建，以为乐尹。<br>    王之在随也，子西为王舆服以保路，国于脾泄。闻王所在，而后从王。王使<br>由于城麇，复命，子西问高厚焉，弗知。子西曰：“不能，如辞。城不知高厚，<br>小大何知？”对曰：“固辞不能，子使余也。人各有能有不能。王遇盗于云中，<br>余受其戈，其所犹在。”袒而示之背，曰：“此余所能也。脾泄之事，余亦弗能<br>也。”<br>    晋士鞅围鲜虞，报观虎之役也。<br>    ◇定公六年<br>    【经】六年春王正月癸亥，郑游速帅师灭许，以许男斯归。二月，公侵郑。<br>公至自侵郑。夏，季孙斯、仲孙何忌如晋。秋，晋人执宋行人乐祁犁。冬，城中<br>城。季孙斯、仲孙忌帅师围郓。<br>    【传】六年春，郑灭许，因楚败也。<br>    二月，公侵郑，取匡，为晋讨郑之伐胥靡也。往不假道于卫；及还，阳虎使<br>季、孟自南门入，出自东门，舍于豚泽。卫侯怒，使弥子瑕追之。公叔文子老矣，<br>辇而如公，曰：“尤人而效之，非礼也。昭公之难，君将以文之舒鼎，成之昭兆，<br>定之鞶鉴，苟可以纳之，择用一焉。公子与二三臣之子，诸侯苟忧之，将以为之<br>质。此群臣之所闻也。今将以小忿蒙旧德，无乃不可乎！大姒之子，唯周公、康<br>叔为相睦也。而效小人以弃之，不亦诬乎！天将多阳虎之罪以毙之，君姑待之，<br>若何？”乃止。<br>    夏，季桓子如晋，献郑俘也。阳虎强使孟懿子往报夫人之币。晋人兼享之。<br>孟孙立于房外，谓范献子曰：“阳虎若不能居鲁，而息肩于晋，所不以为中军司<br>马者，有如先君！”献子曰：“寡君有官，将使其人。鞅何知焉？”献子谓简子<br>曰：“鲁人患阳虎矣，孟孙知其衅，以为必适晋，故强为之请，以取入焉。”<br>    四月己丑，吴大子终累败楚舟师，获潘子臣、小惟子及大夫七人。楚国大惕，<br>惧亡。子期又以陵师败于繁扬。令尹子西喜曰：“乃今可为矣。”于是乎迁郢于<br>鄀，而改纪其政，以定楚国。<br>    周儋翩率王子朝之徒，因郑人将以作乱于周。郑于是乎伐冯、滑、胥靡、负<br>黍、狐人、阙外。六月，晋阎没戍周，且城胥靡。<br>    秋八月，宋乐祁言于景公曰：“诸侯唯我事晋，今使不往，晋其憾矣。”乐<br>祁告其宰陈寅。陈寅曰：“必使子往。”他日，公谓乐祁曰：“唯寡人说子之言，<br>子必往。”陈寅曰：“子立后而行，吾室亦不亡，唯君亦以我为知难而行也。”<br>见溷而行。赵简子逆，而饮之酒于绵上，献杨楯六十于简子。陈寅曰：“昔吾主<br>范氏，今子主赵氏，又有纳焉。以杨楯贾祸，弗可为也已。然子死晋国，子孙必<br>得志于宋。”范献子言于晋侯曰：“以君命越疆而使，未致使而私饮酒，不敬二<br>君，不可不讨也。”乃执乐祁。<br>    阳虎又盟公及三桓于周社，盟国人于亳社，诅于五父之衢。<br>    冬，十二月，天王处于姑莸，辟儋翩之乱也。<br>    ◇定公七年<br>    【经】七年春王正月。夏四月。秋，齐侯、郑伯盟于咸。齐人执卫行人北宫<br>结以侵卫。齐侯、卫侯盟于沙。大雩。齐国夏帅师伐我西鄙。九月，大雩。冬十<br>月。<br>    【传】七年春二月，周儋翩入于仪栗以叛。<br>    齐人归郓、阳关，阳虎居之以为政。<br>    夏四月，单武公、刘桓公败尹氏于穷谷。<br>    秋，齐侯、郑伯盟于咸，征会于卫。卫侯欲叛晋，诸大夫不可。使北宫结如<br>齐，而私于齐侯曰：“执结以侵我。”齐侯从之，乃盟于琐。<br>    齐国夏伐我。阳虎御季桓子，公敛处父御孟懿子，将宵军齐师。齐师闻之，<br>堕，伏而待之。处父曰：“虎不图祸，而必死。”苫夷曰：“虎陷二子于难，不<br>待有司，余必杀女。”虎惧，乃还，不败。<br>    冬十一月戊午，单子、刘子逆王于庆氏。晋籍秦送王。己巳，王入于王城，<br>馆于公族党氏，而后朝于庄宫。<br>    ◇定公八年<br>    【经】八年春王正月，公侵齐。公至自侵齐。二月，公侵齐。三月，公至自<br>侵齐。曹伯露卒。夏，齐国夏帅师伐我西鄙。公会晋师于瓦。公至自瓦。秋七月<br>戊辰，陈侯柳卒。晋士鞅帅师侵郑，遂侵卫。葬曹靖公。九月，葬陈怀公。季孙<br>斯、仲孙何忌帅师侵卫。冬，卫侯、郑伯盟于曲濮。从祀先公。盗窃宝玉、大弓。<br>    【传】八年春，王正月，公侵齐，门于阳州。士皆坐列，曰：“颜高之弓六<br>钧。”皆取而传观之。阳州人出，颜高夺人弱弓，籍丘子鉏击之，与一人俱毙。<br>偃，且射子鉏，中颊，殪。颜息射人中眉，退曰：“我无勇，吾志其目也。”师<br>退，冉猛伪伤足而先。其兄会乃呼曰：“猛也殿！”<br>    二月己丑，单子伐谷城，刘子伐仪栗。辛卯，单子伐简城，刘子伐盂，以定<br>王室。<br>    赵鞅言于晋侯曰：“诸侯唯宋事晋，好逆其使，犹惧不至。今又执之，是绝<br>诸侯也。”将归乐祁。士鞅曰：“三年止之，无故而归之，宋必叛晋。“献子私<br>谓子梁曰：“寡君惧不得事宋君，是以止子。子姑使溷代子。”子梁以告陈寅，<br>陈寅曰：“宋将叛晋，是弃溷也，不如侍之。”乐祁归，卒于大行。士鞅曰：<br>“宋必叛，不如止其尸以求成焉。”乃止诸州。<br>    公侵齐，攻廪丘之郛。主人焚冲，或濡马褐以救之，遂毁之。主人出，师奔。<br>阳虎伪不见冉猛者，曰：“猛在此，必败。”猛逐之，顾而无继，伪颠。虎曰：<br>“尽客气也。”苫越生子，将待事而名之。阳州之役获焉，名之曰阳州。<br>    夏，齐国夏、高张伐我西鄙。晋士鞅、赵鞅、荀寅救我。公会晋师于瓦。范<br>献子执羔，赵简子、中行文子皆执雁。鲁于是始尚羔。<br>    晋师将盟卫侯于鄟泽。赵简子曰：“群臣谁敢盟卫君者？”涉佗、成何曰：<br>“我能盟之。”卫人请执牛耳。成何曰：“卫，吾温、原也，焉得视诸侯？”将<br>歃，涉佗捘卫侯之手，及捥。卫侯怒，王孙贾趋进，曰：“盟以信礼也。有<br>如卫君，其敢不唯礼是事，而受此盟也。”<br>    卫侯欲叛晋，而患诸大夫。王孙贾使次于郊，大夫问故。公以晋诟语之，且<br>曰：“寡人辱社稷，其改卜嗣，寡人从焉。”大夫曰：“是卫之祸，岂君之过也？”<br>公曰：“又有患焉。谓寡人‘必以而子与大夫之子为质。’”大夫曰：“苟有益<br>也，公子则往。群臣之子，敢不皆负羁绁以从？”将行。王孙贾曰：“苟卫国有<br>难，工商未尝不为患，使皆行而后可。”公以告大夫，乃皆将行之。行有日，公<br>朝国人，使贾问焉，曰：“若卫叛晋，晋五伐我，病何如矣？”皆曰：“五伐我，<br>犹可以能战。”贾曰：“然则如叛之，病而后质焉，何迟之有？”乃叛晋。晋人<br>请改盟，弗许。<br>    秋，晋士鞅会成桓公，侵郑，围虫牢，报伊阙也。遂侵卫。<br>    九月，师侵卫，晋故也。<br>    季寤、公鉏极、公山不狃皆不得志于季氏，叔孙辄无宠于叔孙氏，叔仲志不<br>得志于鲁。故五人因阳虎。阳虎欲去三桓，以季寤更季氏，以叔孙辄更叔孙氏，<br>己更孟氏。冬十月，顺祀先公而祈焉。辛卯，禘于僖公。壬辰，将享季氏于蒲圃<br>而杀之，戒都车曰：“癸巳至。”成宰公敛处父告孟孙，曰：“季氏戒都车，何<br>故？”孟孙曰：“吾弗闻。”处父曰：“然则乱也，必及于子，先备诸？”与孟<br>孙以壬辰为期。<br>    阳虎前驱，林楚御桓子，虞人以铍盾夹之，阳越殿，将如蒲圃。桓子咋谓林<br>楚曰：“而先皆季氏之良也，尔以是继之。”对曰：“臣闻命后。阳虎为政，鲁<br>国服焉。违之，征死。死无益于主。”桓子曰：“何后之有？而能以我适孟氏乎？”<br>对曰：“不敢爱死，惧不免主。”桓子曰：“往也。”孟氏选圉人之壮者三百人，<br>以为公期筑室于门外。林楚怒马及衢而骋，阳越射之，不中，筑者阖门。有自门<br>间射阳越，杀之。阳虎劫公与武叔，以伐孟氏。公敛处父帅成人，自上东门入，<br>与阳氏战于南门之内，弗胜。又战于棘下，阳氏败。阳虎说甲如公宫，取宝玉、<br>大弓以出，舍于五父之衢，寝而为食。其徒曰：“追其将至。”虎曰：“鲁人闻<br>余出，喜于征死，何暇追余？”从者曰：“嘻！速驾！公敛阳在。”公敛阳请追<br>之，孟孙弗许。阳欲杀桓子，孟孙惧而归之。子言辨舍爵于季氏之庙而出。阳虎<br>入于讙、阳关以叛。<br>    郑驷歂嗣子大叔为政。<br>    ◇定公九年<br>    【经】九年春王正月。夏四月戊申，郑伯虿卒。得宝玉、大弓。六月，葬郑<br>献公。秋，齐侯、卫侯次于五氏。秦伯卒。冬，葬秦哀公。<br>    【传】九年春，宋公使乐大心盟于晋，且逆乐祁之尸。辞，伪有疾。乃使向<br>巢如晋盟，且逆子梁之尸。子明谓桐门右师出，曰：“吾犹衰绖，而子击钟，何<br>也？”右师曰：“丧不在此故也。”既而告人曰：“己衰绖而生子，余何故舍钟？”<br>子明闻之，怒，言于公曰：“右师将不利戴氏，不肯适晋，将作乱也。不然无疾。”<br>乃逐桐门右师。<br>    郑驷歂杀邓析，而用其《竹刑》。君子谓子然：“于是不忠。苟有可以加<br>于国家者，弃其邪可也。《静女》之三章，取彤管焉。《竿旄》‘何以告之’，<br>取其忠也。故用其道，不弃其人。《诗》云：‘蔽芾甘棠，勿翦勿伐、召伯所茇。’<br>思其人犹爱其树，况用其道而不恤其人乎？子然无以劝能矣。”<br>    夏，阳虎归宝玉、大弓。书曰“得”，器用也。凡获器用曰得，得用焉曰获。<br>    六月，伐阳关。阳虎使焚莱门。师惊，犯之而出，奔齐，请师以伐鲁，曰：<br>“三加必取之。”齐侯将许之。鲍文子谏曰：“臣尝为隶于施氏矣，鲁未可取也。<br>上下犹和，众庶犹睦，能事大国，而无天灾，若之何取之？阳虎欲勤齐师也，齐<br>师罢，大臣必多死亡，己于是乎奋其诈谋。夫阳虎有宠于季氏，而将杀季孙，以<br>不利鲁国，而求容焉。亲富不亲仁，君焉用之？君富于季氏，而大于鲁国，兹阳<br>虎所欲倾覆也。鲁免其疾，而君又收之，无乃害乎！”齐侯执阳虎，将东之。阳<br>虎愿东，乃囚诸西鄙。尽借邑人之车，锲其轴，麻约而归之。载葱灵，寝于其中<br>而逃。追而得之，囚于齐。又以葱灵逃，奔晋，适赵氏。仲尼曰：“赵氏其世有<br>乱乎！”<br>    秋，齐侯伐晋夷仪。敝无存之父将室之，辞，以与其弟，曰：“此役也不死，<br>反，必娶于高、国。”先登，求自门出，死于溜下。东郭书让登，犁弥从之，曰：<br>“子让而左，我让而右，使登者绝而后下。”书左，弥先下。书与王猛息。猛曰：<br>“我先登。”书敛甲，曰：“曩者之难，今又难焉！”猛笑曰：“吾从子如骖之<br>靳。”<br>    晋车千乘在中牟。卫侯将如五氏，卜过之，龟焦。卫侯曰：“可也。卫车当<br>其半，寡人当其半，敌矣。”乃过中牟。中牟人欲伐之，卫褚师圃亡在中牟，曰：<br>“卫虽小，其君在焉，未可胜也。齐师克城而骄，其帅又贱，遇，必败之。不如<br>从齐。”乃伐齐师，败之。齐侯致禚、媚、杏于卫。齐侯赏犁弥，犁弥辞，曰：<br>“有先登者，臣从之，皙帻而衣狸制。”公使视东郭书，曰：“乃夫子也，吾贶<br>子。”公赏东郭书，辞，曰：“彼，宾旅也。”乃赏犁弥。<br>    齐师之在夷仪也，齐侯谓夷仪人曰：“得敝无存者，以五家免。”乃得其尸。<br>公三襚之。与之犀轩与直盖，而先归之。坐引者，以师哭之，亲推之三。<br>    ◇定公十年<br>    【经】十年春王三月，乃齐平。夏，公会齐侯于夹谷。公至自夹谷。晋赵鞅<br>帅师围卫。齐人来归郓、讙、龟阴田。叔孙州仇、仲孙何忌帅师围郈。秋，叔<br>孙州仇、仲孙何忌帅师围郈。宋乐大心出奔曹。宋公子地出奔陈。冬，齐侯、<br>卫侯、郑游速会于安甫。叔孙州仇如齐。宋公之弟辰暨仲佗、石彄出奔陈。<br>    【传】十年春，及齐平。<br>    夏，公会齐侯于祝其，实夹谷。孔丘相。犁弥言于齐侯曰：“孔丘知礼而无<br>勇，若使莱人以兵劫鲁侯，必得志焉。”齐侯从之。孔丘以公退，曰：“士，兵<br>之！两君合好，而裔夷之俘以兵乱之，非齐君所以命诸侯也。裔不谋夏，夷不乱<br>华，俘不干盟，兵不逼好。于神为不祥，于德为愆义，于人为失礼，君必不然。”<br>齐侯闻之，遽辟之。<br>    将盟，齐人加于载书曰：“齐师出竟，而不以甲车三百乘从我者，有如此盟。”<br>孔丘使兹无还揖对曰：“而不反我汶阳之田，吾以共命者，亦如之。”齐侯将享<br>公，孔丘谓梁丘据曰：“齐、鲁之故，吾子何不闻焉？事既成矣，而又享之，是<br>勤执事也。且犠象不出门，嘉乐不野合。飨而既具，是弃礼也。若其不具，用秕<br>稗也。用秕稗，君辱，弃礼，名恶，子盍图之？夫享，所以昭德也。不昭，不如<br>其已也。”乃不果享。<br>    齐人来归郓、欢、龟阴之田。<br>    晋赵鞅围卫，报夷仪也。<br>    初，卫侯伐邯郸午于寒氏，城其西北而守之，宵熸。及晋围卫，午以徒七<br>十人门于卫西门，杀人于门中，曰：“请报寒氏之役。”涉佗曰：“夫子则勇矣，<br>然我往，必不敢启门。”亦以徒七十人，旦门焉，步左右，皆至而立，如植。日<br>中不启门，乃退。反役，晋人讨卫之叛故，曰：“由涉佗、成何。”于是执涉佗<br>以求成于卫。卫人不许，晋人遂杀涉佗。成何奔燕。君子曰：“此之谓弃礼，必<br>不钧。《诗》曰：‘人而无礼，胡不遄死。’涉佗亦遄矣哉！”<br>    初，叔孙成子欲立武叔，公若藐固谏曰：“不可。”成子立之而卒。公南使<br>贼射之，不能杀。公南为马正，使公若为郈宰。武叔既定，使郈马正侯犯杀<br>公若，不能。其圉人曰：“吾以剑过朝，公若必曰：‘谁也剑也？’吾称子以告，<br>必观之。吾伪固，而授之末，则可杀也。”使如之，公若曰：“尔欲吴王我乎？”<br>遂杀公若。侯犯以郈叛，武叔懿子围郈，弗克。<br>    秋，二子及齐师复围郈，弗克。叔孙谓郈工师驷赤曰：“郈非唯叔孙<br>氏之忧，社稷之患也。将若之何？”对曰：“臣之业，在《扬水》卒章之四言矣。”<br>叔孙稽首。驷赤谓侯犯曰：“居齐、鲁之际，而无事，必不可矣。子盍求事于齐<br>以临民？不然，将叛。”侯犯从之。齐使至，驷赤与郈人为之宣言于郈中曰：<br>“侯犯将以郈易于齐，齐人将迁郈民。”众凶惧。驷赤谓侯犯曰：“众言异<br>矣。子不如易于齐，与其死也。犹是郈也，而得纾焉，何必此？齐人欲以此逼<br>鲁，必倍与子地。且盍多舍甲于子之门，以备不虞？”侯犯曰：“诺。”乃多舍<br>甲焉。侯犯请易于齐，齐有司观郈，将至。驷赤使周走呼曰：“齐师至矣！”<br>郈人大骇，介侯犯之门甲，以围侯犯。驷赤将射之。侯犯止之，曰：“谋免我。”<br>侯犯请行，许之。驷赤先如宿，侯犯殿。每出一门，郈人闭之。及郭门，止之，<br>曰：“子以叔孙氏之甲出，有司若诛之，群臣惧死。”驷赤曰：“叔孙氏之甲有<br>物，吾未敢以出。”犯谓驷赤曰：“子止而与之数。”驷赤止，而纳鲁人。侯犯<br>奔齐，齐人乃致郈。<br>    宋公子地嬖蘧富猎，十一分其室，而以其五与之。公子地有白马四。公嬖向<br>魋，魋欲之，公取而朱其尾鬛以与之。地怒，使其徒抶魋而夺之。魋惧，将走。<br>公闭门而泣之，目尽肿。母弟辰曰：“子分室以与猎也，而独卑魋，亦有颇焉。<br>子为君礼，不过出竟，君必止子。”公子地奔陈，公弗止。辰为之请，弗听。辰<br>曰：“是我<辶壬>吾兄也。吾以国人出，君谁与处？”冬，母弟辰暨仲佗、石<br>彄出奔陈。<br>    武叔聘于齐，齐侯享之，曰：“子叔孙！若使郈在君之他竟，寡人何知焉？<br>属与敝邑际，故敢助君忧之。”对曰：“非寡君之望也。所以事君，封疆社稷是<br>以。敢以家隶勤君之执事？夫不令之臣，天下之所恶也。君岂以为寡君赐？”<br>    ◇定公十一年<br>    【经】十有一年春，宋公之弟辰及仲佗、石彄、公子地自陈入于萧以叛。<br>夏四月。秋，宋乐大心自曹入于萧。冬，及郑平。叔还如郑莅盟。<br>    【传】十一年春，宋公母弟辰暨仲佗、石彄、公子地入于萧以叛。秋，乐<br>大心从之，大为宋患，宠向魋故也。<br>    冬，及郑平，始叛晋也。<br>    ◇定公十二年<br>    【经】十有二年春，薛伯定卒。夏，葬薛襄公。叔孙州仇帅师堕郈。卫公<br>孟彄帅师伐曹。季孙斯、仲孙何忌帅师堕费。秋，大雩。冬十月癸亥，公会齐<br>侯盟于黄。十有一月丙寅朔，日有食之。公至自黄。十有二月，公围成。公至自<br>围成。<br>    【传】十二年夏，卫公孟彄伐曹，克郊。还，滑罗殿。未出，不退于列。<br>其御曰：“殿而在列，其为无勇乎？”罗曰：“与其素厉，宁为无勇。”<br>    仲由为季氏宰，将堕三都，于是叔孙氏堕郈。季氏将堕费，公山不狃、叔<br>孙辄帅费人以袭鲁。公与三子入于季氏之宫，登武子之台。费人攻之，弗克。入<br>及公侧。仲尼命申句须、乐颀下，伐之，费人北。国人追之，败诸姑蔑。二子奔<br>齐，遂堕费。将堕成，公敛处父谓孟孙：“堕成，齐人必至于北门。且成，孟氏<br>之保障也，无成，是无孟氏也。子伪不知，我将不堕。”<br>    冬十二月，公围成，弗克。<br>    ◇定公十三年<br>    【经】十有三年春，齐侯、卫侯次于垂葭。夏，筑蛇渊囿。大蒐于比蒲。卫<br>公孟彄帅师伐曹。晋赵鞅入于晋阳以叛。冬，晋荀寅、士吉射入于朝歌以叛。<br>晋赵鞅归于晋。薛弑其君比。<br>    【传】十三年春，齐侯、卫侯次于垂葭，实郹氏。使师伐晋，将济河。诸<br>大夫皆曰：“不可。”邴意兹曰：“可。锐师伐河内，传必数日而后及绛。绛不<br>三月，不能出河，则我既济水矣。”乃伐河内。齐侯皆敛诸大夫之轩，唯邴意兹<br>乘轩。齐侯欲与卫侯乘，与之宴，而驾乘广，载甲焉。使告曰：“晋师至矣！”<br>齐侯曰：“比君之驾也，寡人请摄。”乃介而与之乘，驱之。或告曰：“无晋师。”<br>乃止。<br>    晋赵鞅谓邯郸午曰：“归我卫贡五百家，吾舍诸晋阳。”午许诺。归，告其<br>父兄，父兄皆曰：“不可。卫是以为邯郸，而置诸晋阳，绝卫之道也。不如侵齐<br>而谋之。”乃如之，而归之于晋阳。赵孟怒，召午，而囚诸晋阳。使其从者说剑<br>而入，涉宾不可。乃使告邯郸人曰：“吾私有讨于午也，二三子唯所欲立。”遂<br>杀午。赵稷、涉宾以邯郸叛。夏六月，上军司马籍秦围邯郸。邯郸午，荀寅之甥<br>也；荀寅，范吉射之姻也，而相与睦。故不与围邯郸，将作乱。董安于闻之，告<br>赵孟，曰：“先备诸？”赵孟曰：“晋国有命，始祸者死，为后可也。”安于曰：<br>“与其害于民，宁我独死，请以我说。”赵孟不可。秋七月，范氏、中行氏伐赵<br>氏之宫，赵鞅奔晋阳。晋人围之。范皋夷无宠于范吉射，而欲为乱于范氏。梁婴<br>父嬖于知文子，文子欲以为卿。韩简子与中行文子相恶，魏襄子亦与范昭子相恶。<br>故五子谋，将逐荀寅而以梁婴父代之，逐范吉射而以范皋夷代之。荀跞言于晋侯<br>曰：“君命大臣，始祸者死，载书在河。今三臣始祸，而独逐鞅，刑已不钧矣。<br>请皆逐之。”<br>    冬十一月，荀跞、韩不信、魏曼多奉公以伐范氏、中行氏，弗克。二子将伐<br>公，齐高强曰：“三折肱知为良医。唯伐君为不可，民弗与也。我以伐君在此矣。<br>三家未睦，可尽克也。克之，君将谁与？若先伐君，是使睦也。”弗听，遂伐公。<br>国人助公，二子败，从而伐之。丁未，荀寅、士吉射奔朝歌。<br>    韩、魏以赵氏为请。十二月辛未，赵鞅入于绛，盟于公宫。<br>    初，卫公叔文子朝而请享灵公。退，见史鳅而告之。史鳅曰：“子必祸矣。<br>子富而君贪，其及子乎！”文子曰：“然。吾不先告子，是吾罪也。君既许我矣，<br>其若之何？”史鳅曰：“无害。子臣，可以免。富而能臣，必免于难，上下同之。<br>戌也骄，其亡乎。富而不骄者鲜，吾唯子之见。骄而不亡者，未之有也。戌必与<br>焉。”及文子卒，卫侯始恶于公叔戌，以其富也。公叔戌又将去夫人之党，夫人<br>诉之曰：“戌将为乱。”<br>    ◇定公十四年<br>    【经】十有四年春，卫公叔戌来奔。卫赵阳出奔宋。二月辛巳，楚公子结、<br>陈公孙佗人帅师灭顿，以顿子牂归。夏，卫北宫结来奔。五月，于越败吴于槜李。<br>吴子光卒。公会齐侯、卫侯于牵。公至自会。秋，齐侯、宋公会于洮。天王使石<br>尚来归脤。卫世子蒯聩出奔宋。卫公孟彄出奔郑。宋公之弟辰自萧来奔。大蒐<br>于比蒲。邾子来会公。城莒父及霄。<br>    【传】十四年春，卫侯逐公叔戌与其党，故赵阳奔宋，戌来奔。<br>    梁婴父恶董安于，谓知文子曰：“不杀安于，使终为政于赵氏，赵氏必得晋<br>国。盍以其先发难也，讨于赵氏？”文子使告于赵孟曰：“范、中行氏虽信为乱，<br>安于则发之，是安于与谋乱也。晋国有命，始祸者死。二子既伏其罪矣，敢以告。”<br>赵孟患之。安于曰：“我死而晋国宁，赵氏定，将焉用生？人谁不死，吾死莫矣。”<br>乃缢而死。赵孟尸诸市，而告于知氏曰：“主命戮罪人，安于既伏其罪矣，敢以<br>告。”知伯从赵孟盟，而后赵氏定，祀安于于庙。<br>    顿子牂欲事晋，背楚而绝陈好。二月，楚灭顿。<br>    夏，卫北宫结来奔，公叔戌之故也。<br>    吴伐越。越子句践御之，陈于槜李。句践患吴之整也，使死士再禽焉，不动。<br>使罪人三行，属剑于颈，而辞曰：“二君有治，臣奸旗鼓，不敏于君之行前，不<br>敢逃刑，敢归死。”遂自刭也。师属之目，越子因而伐之，大败之。灵姑浮以戈<br>击阖庐，阖庐伤将指，取其一屦。还，卒于陉，去槜李七里。夫差使人立于庭，<br>苟出入，必谓己曰：“夫差！而忘越王之杀而父乎？”则对曰：“唯，不敢忘！”<br>三年，乃报越。<br>    晋人围朝歌，公会齐侯、卫侯于脾、上梁之间，谋救范、中行氏。析成鲋、<br>小王桃甲率狄师以袭晋，战于绛中，不克而还。士鲋奔周，小王桃甲入于朝歌。<br>秋，齐侯、宋公会于洮，范氏故也。<br>    卫侯为夫人南子召宋朝，会于洮。大子蒯聩献盂于齐，过宋野。野人歌之曰：<br>“既定尔娄猪，盍归吾艾豭。”大子羞之，谓戏阳速曰：“从我而朝少君，少君<br>见我，我顾，乃杀之。”速曰：“诺。”乃朝夫人。夫人见大子，大子三顾，速<br>不进。夫人见其色，啼而走，曰：“蒯聩将杀余。”公执其手以登台。大子奔宋，<br>尽逐其党。故公孟彄出奔郑，自郑奔齐。<br>    大子告人曰：“戏阳速祸余。”戏阳速告人曰：“大子则祸余。大子无道，<br>使余杀其母。余不许，将戕于余；若杀夫人，将以余说。余是故许而弗为，以纾<br>余死。谚曰：‘民保于信。’吾以信义也。”<br>    冬十二月，晋人败范、中行氏之师于潞，获籍秦、高强。又败郑师及范氏之<br>师于百泉。<br>    ◇定公十五年<br>    【经】十有五年春王正月，邾子来朝。鼷鼠食郊牛，牛死，改卜牛。二月辛<br>丑，楚子灭胡，以胡子豹归。夏五辛亥，郊。壬申，公薨于高寝。郑罕达帅师伐<br>宋。齐侯、卫侯次于渠蒢。邾子来奔丧。秋七月壬申，姒氏卒。八月庚辰朔，日<br>有食之。九月，滕子来会葬。丁巳，葬我君定公，雨，不克葬。戊午，日下昊，<br>乃克葬。辛巳，葬定姒。冬，城漆。<br>    【传】十五年春，邾隐公来朝。子贡观焉。邾子执玉高，其容仰。公受玉卑，<br>其容俯。子贡曰：“以礼观之，二君者，皆有死亡焉。夫礼，死生存亡之体也。<br>将左右周旋，进退俯仰，于是乎取之；朝祀丧戎，于是乎观之。今正月相朝，而<br>皆不度，心已亡矣。嘉事不体，何以能久？高仰，骄也，卑俯，替也。骄近乱，<br>替近疾。君为主，其先亡乎！”<br>    吴之入楚也，胡子尽俘楚邑之近胡者。楚既定，胡子豹又不事楚，曰：“存<br>亡有命，事楚何为？多取费焉。”二月，楚灭胡。<br>    夏五月壬申，公薨。仲尼曰：“赐不幸言而中，是使赐多言者也。”<br>    郑罕达败宋师于老丘。<br>    齐侯、卫侯次于蘧挐，谋救宋也。<br>    秋七月壬申，姒氏卒。不称夫人，不赴，且不祔也。<br>    葬定公。雨，不克襄事，礼也。<br>    葬定姒。不称小君，不成丧也。<br>    冬，城漆。书，不时告也。<br><br><hr>
