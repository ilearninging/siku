<h4>《经部·周易·说卦》<b class="x">作者：不详</b></h4>
<br>昔者圣人之作《易》也，幽赞于神明而生蓍，参天两地而倚数，观变于阴阳<br>而立卦，发挥于刚柔而生爻，和顺于道德而理于义，穷理尽性以至于命。<br>昔者圣人之作《易》也，将以顺性命之理。是以立天之道曰阴与阳，立地之<br>道曰柔与刚，立人之道曰仁与义。兼三才而两之，故《易》六画而成卦。分阴分<br>阳，迭用柔刚，故《易》六位而成章。<br>天地定位，山泽通气，雷风相薄，水火不相射，八卦相错。数往者顺，知来<br>者逆，是故《易》逆数也。<br>雷以动之，风以散之，雨以润之，日以烜之，艮以止之，兑以说之，乾以君<br>之，坤以藏之。<br>帝出乎震，齐乎巽，相见乎离，致役乎坤，说言乎兑，战乎乾，劳乎坎，成<br>言乎艮。万物出乎震，震东方也。齐乎巽，巽东南也；齐也者，言万物之絜齐也。<br>离也者，明也，万物皆相见，南方之卦也，圣人南面而听天下，向明而治，盖取<br>诸此也。坤也者，地也，万物皆致养焉，故曰：致役乎坤。兑，正秋也，万物之<br>所说也，故曰：说言乎兑。战乎乾，乾西北之卦也，言阴阳相薄也。坎者水也，<br>正北方之卦也，劳卦也，万物之所归也，故曰：劳乎坎。艮，东北之卦也。万物<br>之所成终而成始也，故曰：成言乎艮。<br>神也者，妙万物而为言者也。动万物者莫疾乎雷，挠万物者莫疾乎风，躁万<br>物者莫<imgheight=32width=32border=0src=/bzk/Z075.bmp>乎火，说万物者莫说乎泽，润万物者莫润乎水，终万物始万物者莫盛乎<br>艮。故水火相逮，雷风不相悖，山泽通气，然后能变化，既成万物也。<br>乾，健也。坤，顺也。震，动也。巽，入也。坎，陷也。离，丽也。艮，止<br>也。兑，说也。<br>乾为马，坤为牛，震为龙，巽为鸡，坎为豕，离为雉，艮为狗，兑为羊。<br>乾为首，坤为腹，震为足，巽为股，坎为耳，离为目，艮为手，兑为口。<br>乾，天也，故称乎父。坤，地也，故称乎母。震一索而得男，故谓之长男。<br>巽一索而得女，故谓之长女。坎再索而得男。故谓之中男。离谓之中男。离再索<br>而得女，故谓之中女。艮三索而得男，故谓之少男。兑三索而得女，故谓之少女。<br>乾为天，为圆，为君，为父，为玉，为金，为寒，为冰，为大赤，为良马，<br>为老马，为瘠马，为驳马，为木果。<br>坤为地，为母，为布，为釜，为吝啬，为均，为子母牛，为大舆，为文，为<br>众，为柄，其于地也为黑。<br>震为雷，为龙，为玄黄，为旉，为大途，为长子，为决躁，为苍筤竹，为萑<br>苇。其于马也，为善鸣，为馵足，为作足，为的颡。其于稼也，为反生。其究为<br>健，为蕃鲜。<br>巽为木，为风，为长女，为绳直，为工，为白，为长，为高，为进退，为不<br>果，为臭。其于人也，为寡发，为广颡，为多白眼，为近利市三倍，其究为躁卦。<br>坎为水，为沟渎，为隐伏，为矫輮，为弓轮。其于人也，为加忧，为心病，<br>为耳痛，为血卦，为赤。其于马也，为美脊，为亟心，为下首，为薄蹄，为曳。<br>其于舆也，为多眚，为通，为月，为盗。其于木也，为坚多心。<br>离为火，为日，为电，为中女，为甲胄，为戈兵。其于人也，为大腹。为乾<br>卦，为鳖，为蟹，为蠃，为蚌，为龟。其于木也，为科上槁。<br>艮为山，为径路，为小石，为门阙，为果蓏，为阍寺，为指，为狗，为鼠，<br>为黔喙之属。其于木也，为坚多节。<br>兑为泽，为少女，为巫，为口舌，为毁折，为附决。其于地也，为刚卤。为<br>妾，为羊。<br><hr>
