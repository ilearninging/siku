<h4>《经部·周易·系辞上》<b class="x">作者：不详</b></h4>
<br>天尊地卑，乾坤定矣。卑高以陈，贵贱位矣。动静有常，刚柔断矣。方以类<br>聚，物以群分，吉凶生矣。在天成象，在地成形，变化见矣。是故刚柔相摩，八<br>卦相荡，鼓之以雷霆，润之以风雨；日月运行，一寒一暑。乾道成男，坤道成女。<br>乾知大始，坤作成物。乾以易知，坤以简能；易则易知，简则易从；易知则有亲，<br>易从则有功；有亲则可久，有功则可大；可久则贤人之德，可大则贤人之业。易<br>简而天下之理得矣。天下之理得，而成位乎其中矣。<br>圣人设卦观象，系辞焉而明吉凶，刚柔相推而生变化。是故吉凶者，失得之<br>象也；悔吝者，忧虞之象也；变化者，进退之象也；刚柔者，昼夜之象也。六爻<br>之动，三极之道也。是故君子所居而安者，《易》之序也；所乐而玩者，爻之辞<br>也。是故君子居则观其象而玩其辞，动则观其变而玩其占，是以自天祐之，吉无<br>不利。<br>彖者，言乎象者也；爻者，言乎变者也。吉凶者，言乎其失得也；悔吝者，<br>言乎其小疵也。无咎者，善补过者也。是故列贵贱者存乎位，齐小大者存乎卦，<br>辩吉凶者存乎辞，忧悔吝者存乎介，震无咎者存乎悔。是故卦有小大，辞有险易；<br>辞也者，各指其所之。<br>《易》与天地准，故能弥纶天地之道。仰以观于天文，俯以察于地理，是故<br>知幽明之故；原始反终，故知死生之说；精气为物，游魂为变，是故知鬼神之情<br>状。与天地相似，故不违；知周乎万物，而道济天下，故不过；旁行而不流，乐<br>天知命，故不忧；安土敦乎仁，故能爱。范围天地之化而不过，曲成万物而不遗，<br>通乎昼夜之道而知，故神无方而《易》无体。<br>一阴一阳之谓道，继之者善也，成之者性也。仁者见之谓之仁，知者见之谓<br>之知，百姓日用而不知，故君子之道鲜矣。显诸仁，藏诸用，鼓万物而不与圣人<br>同忧，盛德大业至矣哉！富有之谓大业，日新之谓盛德。生生之谓易，成象之谓<br>乾，效法之谓坤，极数知来之谓占，通变之谓事，阴阳不测之谓神。<br>夫《易》广矣大矣，以言乎远则不御，以言乎迩则静而正，以言乎天地之间<br>则备矣。夫乾，其静也专，其动也直，是以大生焉。夫坤，其静也翕，其动也辟，<br>是以广生焉。广大配天地，变通配四时，阴阳之义配日月，易简之善配至德。<br>子曰：“《易》，其至矣乎！夫《易》，圣人所以崇德而广业也。知崇礼卑，<br>崇效天，卑法地。天地设位，而《易》行乎其中矣。成性存存，道义之门。”<br>圣人有以见天下之赜，而拟诸其形容，象其物宜，是故谓之象。圣人有以见<br>天下之动，而观其会通，以行其典礼，系辞焉以断其吉凶，是故谓之爻，言天下<br>之至赜而不可恶也。言天下之至动而不可乱也。拟之而后言，议之而后动，拟议<br>以成其变化。<br>“鸣鹤在阴，其子和之。我有好爵，吾与尔靡之。”子曰：“君子居其室，<br>出其言善，则千里之外应之，况其迩者乎？居其室，出其言不善，则千里之外违<br>之，况其迩者乎？言出乎身，加乎民；行发乎迩，见乎远。言行，君子之枢机。<br>枢机之发，荣辱之主也。言行，君子之所以动天地也，可不慎乎！”<br>“《同人》：先号咷而后笑。”子曰：“君子之道，或出或处，或默或语。<br>二人同心，其利断金。同心之言，其臭如兰。”<br>“初六，藉用白茅，无咎。”子曰：“苟错诸地而可矣，藉之用茅，何咎之<br>有？慎之至也。夫茅之为物薄，而用可重也。慎斯术也以往，其无所失矣。”<br>“劳谦，君子有终，吉。”子曰：“劳而不伐，有功而不德，厚之至也。语<br>以其功下人者也。德言盛，礼言恭；谦也者，致恭以存其位者也。”<br>“亢龙有悔。”子曰：“贵而无位，高而无民，贤人在下位而无辅，是以动<br>而有悔也。”<br>“不出户庭，无咎。”子曰：“乱之所生也，则言语以为阶。君不密则失臣，<br>臣不密则失身，几事不密则害成。是以君子慎密而不出也。”<br>子曰：“作《易》者，其知盗乎？《易》曰‘负且乘，致寇至。’负也者，<br>小人之事也。乘也者，君子之器也。小人而乘君子之器，盗思夺之矣。上慢下暴，<br>盗思伐之矣。慢藏诲盗，冶容诲淫。《易》曰：‘负且乘，致寇至。’盗之招也。”<br>大衍之数五十，其用四十有九。分而为二以象两，挂一以象三，揲之以四以<br>象四时，归奇于扐以象闰；五岁再闰，故再扐而后挂。天数五，地数五。五<br>位相得而各有合，天数二十有五，地数三十，凡天地之数五十有五，此所以成变<br>化而行鬼神也。《乾》之策二百一十有六，《坤》之策百四十有四，凡三百六十，<br>当期之日。二篇之策，万有一千五百二十，当万物之数也。是故四营而成《易》，<br>十有八变而成卦，八卦而小成。引而伸之，触类而长之，天下之能事毕矣。显道<br>神德行，是故可与酬酢，可与祐神矣。子曰：“知变化之道者，其知神之所为乎。”<br>《易》有圣人之道四焉：以言者尚其辞，以动者尚其变，以制器者尚其象，<br>以卜筮者尚其占。是以君子将有为也，将有行也，问焉而以言，其受命也如响。<br>无有远近幽深，遂知来物。非天下之至精，其孰能与于此。参伍以变，错综其数。<br>通其变，遂成天下之文；极其数，遂定天下之象。非天下之至变，其孰能与于此。<br>《易》无思也，无为也，寂然不动，感而遂通天下之故。非天下之至神，其孰能<br>与于此。夫《易》，圣人之所以极深而研几也。唯深也，故能通天下之志；唯几<br>也，故能成天下之务；唯神也，故不疾而速，不行而至。子曰：“《易》有圣人<br>之道四焉”者，此之谓也。<br>天一，地二；天三，地四；天五，地六；天七，地八；天九，地十。子曰：<br>“夫《易》何为者也？夫《易》开物成务，冒天下之道，如斯而已者也。”是故<br>圣人以通天下之志，以定天下之业，以断天下之疑。是故蓍之德圆而神，卦之德<br>方以知，六爻之义易以贡。圣人以此洗心，退藏于密，吉凶与民同患。神以知来，<br>知以藏往，其孰能与此哉！古之聪明睿知，神武而不杀者夫。是以明于天之道，<br>而察于民之故，是兴神物以前民用。圣人以此斋戒，以神明其德夫。是故阖户谓<br>之坤，辟户谓之乾，一阖一辟谓之变，往来不穷谓之通，见乃谓之象，形乃谓之<br>器，制而用之谓之法，利用出入，民咸用之谓之神。<br>是故《易》有大极，是生两仪。两仪生四象。四象生八卦。八卦定吉凶，吉<br>凶生大业。是故法象莫大乎天地；变通莫大乎四时；县象著明莫大乎日月；崇高<br>莫大乎富贵；备物致用，立成器以为天下利，莫大乎圣人探赜索隐，钩深致远，<br>以定天下之吉凶，成天下之亹亹者，莫大乎蓍龟。是故天生神物，圣人则之；天<br>地变化，圣人效之；天垂象，见吉凶，圣人象之；河出图，洛出书，圣人则之。<br>《易》有四象，所以示也。系辞焉，所以告也；定之以吉凶，所以断也。<br>《易》曰：“自天祐之，吉无不利。”子曰：“祐者，助也。天之所助者，<br>顺也；人之所助者，信也。履信思乎顺，又以尚贤也。是以‘自天祐之，吉无不<br>利’也。”子曰：“书不尽言，言不尽意。”然则圣人之意，其不可见乎？子曰：<br>“圣人立象以尽意，设卦以尽情伪，系辞焉以尽其言。变而通之以尽利，鼓之舞<br>之以尽神。”乾坤，其《易》之缊邪？乾坤成列，而《易》立乎其中矣。乾坤毁，<br>则无以见《易》。《易》不可见，则乾坤或几乎息矣。是故形而上者谓之道，形<br>而下者谓之器。化而裁之谓之变，推而行之谓之通，举而错之天下之民谓之事业。<br>是故夫象，圣人有以见天下之赜，而拟诸其形容，象其物宜，是故谓之象。圣人<br>有以见天下之动，而观其会通，以行其典礼，系辞焉以断其吉凶，是故谓之爻。<br>极天下之赜者存乎卦，鼓天下之动者存乎辞；化而裁之存乎变；推而行之存乎通；<br>神而明之存乎其人；默而成之，不言而信，存乎德行。<br><hr>
