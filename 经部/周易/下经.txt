<h4>《经部·周易·下经》<b class="x">作者：不详</b></h4>
<br>31.咸（卦三十一）<br>ⅷ<br>ⅶ（艮下兑上）<br>咸：亨。利贞。取女吉。<br>《彖》曰：咸，感也。柔上而刚下，二气感应以相与。止而说，男下女，是<br>以“亨利贞，取女吉”也。天地感而万物化生，圣人感人心而天下和平。观其所<br>感，而天地万物之情可见矣。<br>《象》曰：山上有泽，咸。君子以虚受人。<br>初六，咸其拇。<br>《象》曰“咸其拇”，志在外也。<br>六二，咸其腓，凶。居吉。<br>《象》曰虽“凶居吉”，顺不害也。<br>九三，咸其股，执其随，往吝。<br>《象》曰：“咸其股”，亦不处也。志在随人，所执下也。<br>九四，贞吉。悔亡。憧憧往来，朋从尔思。<br>《象》曰：“贞吉悔亡”，未感害也。“憧憧往来”，未光大也。<br>九五，咸其脢，无悔。<br>《象》曰：“咸其脢”，志末也。<br>上六，咸其辅颊舌。<br>《象》曰：“咸其辅颊舌”，滕口说也。<br>32.恒（卦三十二）<br>ⅲ<br>ⅳ（巽下震上）<br>恒：亨。无咎。利贞。利有攸往。<br>《彖》曰：恒，久也。刚上而柔下。雷风相与，巽而动，刚柔皆应，恒。<br>“恒亨无咎利贞”，久于其道也。天地之道恒久而不已也。“利有攸往”，终则<br>有始也。日月得天而能久照，四时变化而能久成。圣人久于其道而天下化成。观<br>其所恒，而天地万物之情可见矣。<br>《象》曰：雷风，恒。君子以立不易方。<br>初六，浚恒，贞凶，无攸利。<br>《《象》曰：“浚恒”之“凶”，始求深也。<br>九二，悔亡。<br>《象》曰：九二“悔亡”，能久中也。<br>九三，不恒其德，或承之羞，贞吝。<br>《象》曰：“不恒其德”，无所容也。<br>九四，田无禽。<br>《象》曰：久非其位，安得禽也。<br>六五，恒其德，贞，妇人吉，夫子凶。<br>《象》曰：妇人贞吉，从一而终也。夫子制义，从妇凶也。<br>上六，振恒，凶。<br>《象》曰：振恒在上，大无功也。<br>33.遯（卦三十三）<br>ⅰ<br>ⅶ（艮下乾上）<br>《遯》：亨。小利贞。<br>《彖》曰：“遯亨”，遯而亨也。刚当位而应，与时行也。“小利贞”，浸<br>而长也。遯之时义大矣哉！<br>《象》曰：天下有山，遯。君子以远小人，不恶而严。<br>初六，遯尾，厉，勿用有攸往。<br>《象》曰：“遯尾”之“厉”，不往何灾也？<br>六二，执之用黄牛之革，莫之胜说。<br>《象》曰：“执用黄牛”，固志也。<br>九三，系遯，有疾厉，畜臣妾吉。<br>《象》曰：“系遯”之“厉”，有疾惫也。“畜臣妾吉”，不可大事也。<br>九四，好遯，君子吉，小人否。<br>《象》曰：“君子好遯，小人否”也。<br>九五，嘉遯，贞吉。<br>《象》曰：“嘉遯贞吉”，以正志也。<br>上九，肥遯，无不利。<br>《象》曰：“肥遯无不利”，无所疑也。<br>34.大壮（卦三十四）<br>ⅲ<br>ⅰ（乾下震上）<br>《大壮》：利贞。<br>《彖》曰：大壮，大者壮也。刚以动，故壮。“大壮利贞”，大者正也。正<br>大，而天地之情可见矣。<br>《象》曰：雷在天上，大壮。君子以非礼弗履。<br>初九，壮于趾，征凶，有孚。<br>《象》曰：“壮于趾”，其孚穷也。<br>九二，贞吉。<br>《象》曰：九二“贞吉”，以中也。<br>九三，小人用壮，君子用罔，贞厉。羝羊触藩，羸其角。<br>《象》曰：“小人用壮”，君子以罔也。<br>九四，贞吉，悔亡。藩决不羸，壮于大舆之輹。<br>《象》曰：“藩决不羸”，尚往也。<br>六五，丧羊于易，无悔。<br>《象》曰：“丧羊于易”，位不当也。<br>上六，羝羊触藩，不能退，不能遂，无攸利，艰则吉。<br>《象》曰：“不能退，不能遂”，不详也。“艰则吉”，咎不长也。<br>35.晋（卦三十五）<br>ⅵ<br>ⅱ（坤下离上）<br>《晋》：康侯用锡马蕃庶，昼日三接。<br>《彖》曰：晋，进也，明出地上。顺而丽乎大明，柔进而上行，是以“康侯<br>用锡马蕃庶，昼日三接”也。<br>《象》曰：明出地上，《晋》。君子以自昭明德。<br>初六，晋如摧如，贞吉。罔孚，裕无咎。<br>《象》曰：“晋如摧如”，独行正也。“裕无咎”。未受命也。<br>六二，晋如，愁如，贞吉。受兹介福于，其王母。<br>《象》曰：“受兹介福”，以中正也。<br>六三，众允，悔亡。<br>《象》曰：“众允”之志，上行也。<br>九四，晋如鼫鼠，贞厉。<br>《象》曰：“鼫鼠贞厉”，位不当也。<br>六五，悔亡，失得，勿恤。往吉，无不利。<br>《象》曰：“失得勿恤”，往有庆也。<br>上九，晋其角，维用伐邑，厉吉，无咎，贞吝。<br>《象》曰：“维用伐邑”，道未光也。<br>36.明夷（卦三十六）<br>ⅱ<br>ⅵ（离下坤上）<br>《明夷》：利艰贞。<br>《彖》曰：明入地中，“明夷”。内文明而外柔顺，以蒙大难，文王以之。<br>“利艰贞”，晦其明也，内难而能正其志，箕子以之。<br>《象》曰：明入地中，“明夷”。君子以莅众用晦而明。<br>初九，明夷，于飞垂其翼。君子于行，三日不食。有攸往，主人有言。<br>《象》曰：“君子于行”，义不食也。<br>六二，明夷夷于左股，用拯马壮，吉。<br>《象》曰：六二之吉，顺以则也。<br>九三，明夷于南狩，得其大首，不可疾贞。<br>《象》曰：“南狩”之志，乃得大也。<br>六四，入于左腹，获明夷之心，于出门庭。<br>《象》曰：“入于左腹”，获心意也。<br>六五，箕子之明夷，利贞。<br>《象》曰：箕子之贞，明不可息也。<br>上六，不明，晦，初登于天，后入于地。<br>《象》曰：“初登于天”，照四国也。“后入天地”，失则也。<br>37.家人（卦三十七）<br>ⅳ<br>ⅵ（离下巽上）<br>《家人》：利女贞。<br>《彖》曰：家人，女正位乎内，男正位乎外。男女正，天地之大义也。家人<br>有严君焉，父母之谓也。父父，子子，兄兄，弟弟，夫夫，妇妇，而家道正。正<br>家而天下定矣。<br>《象》曰：风自火出，家人。君子以言有物而行有恒。<br>初九，闲有家，悔亡。<br>《象》曰：“闲有家”，志未变也。<br>六二，无攸遂，在中馈，贞吉。<br>《象》曰：六二之吉，顺以巽也。<br>九三，家人嗃々，悔厉吉；妇子嘻嘻，终吝。<br>《象》曰：“家人嗃々”，未失也。“妇子嘻嘻”，失家节也。<br>九四，富家，大吉。<br>《象》曰：“富家大吉”，顺在位也。<br>九五，王假有家，勿恤，吉。<br>《象》曰：“王假有家”，交相爱也。<br>上九，有孚威如，终吉。<br>《象》曰：威如之吉，反身之谓也。<br>38.睽（卦三十八）<br>ⅵ<br>ⅷ（兑下离上）<br>《睽》：小事吉。<br>《彖》曰：睽，火动而上，泽动而下。二女同居，其志不同行。说而丽乎明，<br>柔进而上行，得中而应乎刚，是以小事吉。天地睽而其事同也。男女睽而其志通<br>也。万物睽而其事类也，睽之时用大矣哉！<br>《象》曰：上火下泽，睽。君子以同而异。<br>初九，悔亡。丧马勿逐自复。见恶人无咎。<br>《象》曰：“见恶人”，以辟咎也。<br>九二，遇主于巷，无咎。<br>《象》曰：“遇主于巷”，未失道也。<br>六三，见舆曳，其牛掣，其人天且劓，无初有终。<br>《象》曰：“见舆曳”，位不当也。“无初有终”，遇刚也。<br>九四，睽孤遇元夫，交孚，厉，无咎。<br>《象》曰：“交孚无咎”，志行也。<br>六五，悔亡。厥宗噬肤，往何咎？<br>《象》曰：“厥宗噬肤”，往有庆也。<br>上九，睽孤见豕负途，载鬼一车，先张之弧，后说之弧，匪寇，婚媾。往遇<br>雨则吉。<br>《象》曰：“遇雨之吉”，群疑亡也。<br>39.蹇（卦三十九）<br>ⅴ<br>ⅶ（艮下坎上）<br>《蹇》：利西南，不利东北。利见大人。贞吉。<br>《彖》曰：蹇，难也，险在前也。见险而能止，知矣哉！蹇，利西南”，往<br>得中也。“不利东北”，其道穷也。“利见大人”，往有功也。当位”贞吉”，<br>以正邦也。蹇之时用大矣哉！<br>《象》曰：山上有水，蹇。君子以反身修德。<br>初六，往蹇来誉。<br>《象》曰：“往蹇来誉”，宜待也。<br>六二，王臣蹇蹇，匪躬之故。<br>《象》曰：“王臣蹇蹇”，终无尤也。<br>九三，往蹇来反。<br>《象》曰：“往蹇来反”，内喜之也。<br>六四，往蹇来连。<br>《象》曰：“往蹇来连”，当位实也。<br>九五，大蹇朋来。<br>《象》曰：“大蹇朋来”，以中节也。<br>上六，往蹇来硕，吉，利见大人。<br>《象》曰：“往蹇来硕”，志在内也。“利见大人”，以从贵也。<br>40.解（卦四十）<br>ⅲ<br>ⅴ（坎下震上）<br>《解》：利西南。无所往，其来复吉。有攸往，夙吉。<br>《彖》曰：解，险以动，动而免乎险，解。“解，利西南”，往得众也。<br>“其来复吉”，乃得中也。“有攸往夙吉。”，往有功也。天地解而雷雨作，雷<br>雨作而百果草木皆甲坼。解之时大矣哉！<br>《象》曰：雷雨作，解。君子以赦过宥罪。<br>初六，无咎。<br>《象》曰：刚柔之际，义无咎也。<br>九二，田获三狐，得黄矢，贞吉。<br>《象》曰：九二贞吉，得中道也。<br>六三，负且乘，致寇至，贞吝。<br>《象》曰：“负且乘”，亦可丑也。自我致戎，又谁咎也？<br>九四，解而拇，朋至斯孚。<br>《象》曰：“解而拇”，未当位也。<br>六五，君子维有解，吉，有孚于小人。<br>《象》曰：君子有解，小人退也。<br>上六，公用射隼于高墉之上，获之，无不利。<br>《象》曰：“公用射隼”，以解悖也。<br>41.损（卦四十一）<br>ⅶ<br>ⅷ（兑下艮上）<br>《损》：有孚，元吉，无咎。可贞，利有攸往。曷之用？二簋可用享。<br>《彖》曰：损，损下益上，其道上行。损而有孚，元吉，无咎，可贞，利有<br>攸往，曷之用？二簋可用享。二簋应有时。损刚益柔有时，损益盈虚，与时偕行。<br>《象》曰：山下有泽，损。君子以惩忿窒欲。<br>初九，已事遄往，无咎。酌损之。<br>《象》曰：“已事遄往”，尚合志也。<br>九二，利贞。征凶，弗损，益之。<br>《象》曰：“九二利贞”，中以为志也。<br>六三，三人行则损一人，一人行则得其友。<br>《象》曰：“一人行”，“三”则疑也。<br>六四，损其疾，使遄有喜，无咎。<br>《象》曰：“损其疾”，亦可喜也。<br>六五，或益之十朋之龟，弗克违，元吉。<br>《象》曰：六五元吉，自上祐也。<br>上九，弗损，益之，无咎，贞吉，利有攸往，得臣无家。<br>《象》曰：“弗损，益之”，大得志也。<br>42.益（卦四十二）<br>ⅳ<br>ⅲ（震下巽上）<br>《益》：利有攸往。利涉大川。<br>《彖》曰：“益”，损上益下，民说无疆。自上下下，其道大光。“利有攸<br>往”，中正有庆。“利涉大川”，木道乃行。益动而巽，日进无疆。天施地生，<br>其益无方。凡益之道，与时偕行。<br>《象》曰：风雷，益。君子以见善则迁，有过则改。<br>初九，利用为大作，元吉，无咎。<br>《象》曰：“元吉无咎”，下不厚事也。<br>六二，或益之十朋之龟，弗克违。永贞吉。王用享于帝，吉。<br>《象》曰：“或益之”，自外来也。<br>六三，益之用凶事，无咎。有孚。中行告公用圭。<br>《象》曰：“益用凶事”，固有之也。<br>六四，中行告公，从，利用为依迁国。<br>《象》曰：“告公从”，以益志也。<br>九五，有孚惠心，勿问，元吉。有孚，惠我德。<br>《象》曰：“有孚惠心”，勿问之矣。“惠我德”，大得志也。<br>上九，莫益之，或击之，立心勿恒，凶。<br>《象》曰：“莫益之”，偏辞也。“或击之”，自外来也。<br>43.夬（卦四十三）<br>ⅷ<br>ⅰ（乾下兑上）<br>《夬》：扬于王庭，孚号。有厉，告自邑。不利即戎，利有攸往。<br>《彖》曰：“夬”，决也，刚决柔也。健而说，决而和。“扬于王庭”，柔<br>乘五刚也。“孚号有厉”，其危乃光也。“告自邑，不利即戎”，所尚乃穷也。<br>“利有攸往”，刚长乃终也。<br>《象》曰：泽上于天，夬。君子以施禄及下，居德则忌。<br>初九，壮于前趾，往不胜，为咎。<br>《象》曰：不胜而往，咎也。<br>九二，惕号，莫夜有戎，勿恤。<br>《象》曰：“有戎勿恤”，得中道也。<br>九三，壮于頄，有凶。君子夬夬独行，遇雨若濡，有愠无咎。<br>《象》曰：“君子夬夬”，终无咎也。<br>九四，臀无肤，其行次且。牵羊悔亡，闻言不信。<br>《象》曰：“其行次且”，位不当也。“闻言不信”，聪不明也。<br>九五，苋陆夬夬中行，无咎。<br>《象》曰：“中行无咎”，中未光也。<br>上六，无号，终有凶。<br>《象》曰：“无号之凶”，终不可长也。<br>44.姤（卦四十四）<br>ⅰ<br>ⅳ（巽下乾上）<br>《姤》：女壮，勿用取女。<br>《彖》曰：姤，遇也，柔遇刚也。勿用取女”，不可与长也。天地相遇，<br>品物咸章也。刚遇中正，天下大行也。姤之时义大矣哉！<br>《象》曰：天下有风，姤。后以施命诰四方。<br>初六，系于金柅，贞吉。有攸往，见凶，羸豕孚蹢躅。<br>《象》曰：“系于金柅”，柔道牵也。<br>九二，包有鱼，无咎，不利宾。<br>《象》曰：“包有鱼”，义不及宾也。<br>九三，臀无肤，其行次且，厉，无大咎。<br>《象》曰：“其行次且”，行未牵也。<br>九四，包无鱼，起凶。<br>《象》曰：“无鱼之凶”，远民也。<br>九五，以杞包瓜，含章，有陨自天。<br>《象》曰：九五含章，中正也。有陨自天，志不舍命也。<br>上九，姤其角，吝，无咎。<br>《象》曰：“姤其角”，上穷吝也。<br>45.萃（卦四十五）<br>ⅷ<br>ⅱ（坤下兑上）<br>《萃》：亨，王假有庙。利见大人。亨，利贞，用大牲吉。利有攸往。<br>《彖》曰：“萃”，聚也。顺以说，刚中而应，故聚也。“王假有庙”，致<br>孝享也。“利见大人亨”，聚以正也。“用大牲吉，利有攸往”，顺天命也。观<br>其所聚，而天地万物之情可见矣。<br>《象》曰：泽上于地，萃。君子以除戎器，戒不虞。<br>初六，有孚不终，乃乱乃萃，若号，一握为笑，勿恤，往无咎。<br>《象》曰：“乃乱乃萃”，其志乱也。<br>六二，引吉，无咎，孚乃利用禴。<br>《象》曰：“引吉无咎”，中未变也。<br>六三，萃如嗟如，无攸利，往无咎，小吝。<br>《象》曰：“往无咎”，上巽也。<br>九四，大吉无咎。<br>《象》曰：“大吉无咎”，位不当也。<br>九五，萃有位，无咎。匪孚，元永贞，悔亡。<br>《象》曰：“萃有位”，志未光也。<br>上六，赍咨涕洟，无咎。<br>《象》曰：“赍咨涕洟”，未安上也。<br>46.升（卦四十六）<br>ⅱ<br>ⅳ（巽下坤上）<br>《升》：元亨。用见大人，勿恤。南征吉。<br>《彖》曰：柔以时升，巽而顺，刚中而应，是以大亨，“用见大人勿恤”，<br>有庆也。“南征吉”，志行也。<br>《象》曰：地中生木，升。君子以顺德，积小以高大。<br>初六，允升，大吉。<br>《象》曰：“允升大吉”，上合志也。<br>九二，孚乃利用禴，无咎。<br>《象》曰：九二之孚，有喜也。<br>九三，升虚邑。<br>《象》曰：“升虚邑”，无所疑也。<br>六四，王用亨于岐山，吉，无咎。<br>《象》曰：“王用亨于岐山”，顺事也。<br>六五，贞吉，升阶。<br>《象》曰：“贞吉升阶”，大得志也。<br>上六，冥升，利于不息之贞。<br>《象》曰：冥升在上，消不富也。<br>47.困（卦四十七）<br>ⅷ<br>ⅴ（坎下兑上）<br>《困》：亨。贞大人吉，无咎。有言不信。<br>《彖》曰：“困”，刚揜也。险以说，因而不失其所，亨，其唯君子乎。<br>“贞大人吉”，以刚中也。“有言不信”，尚口乃穷也。<br>《象》曰：泽无水，困。君子以致命遂志。<br>初六，臀困于株木，入于幽谷，三岁不觌。<br>《象》曰：“入于幽谷”，幽不明也。<br>九二，困于酒食，朱绂方来。利用享祀。征凶，无咎。<br>《象》曰：“困于酒食”，中有庆也。<br>六三，困于石，据于蒺藜，入于其宫，不见其妻，凶。<br>《象》曰：“据于蒺藜”，乘刚也。“入于其宫，不见其妻”，不祥也。<br>九四，来徐徐，困于金车，吝，有终。<br>《象》曰：“来徐徐”，志在下也。虽不当位，有与也。<br>九五，劓刖，困于赤绂，乃徐有说，利用祭祀。<br>《象》曰：“劓刖”，志未得也。“乃徐有说”，以中直也。“利用祭祀”，<br>受福也。<br>上六，困于葛藟，于臲，曰动悔有悔，征吉。<br>《象》曰：“困于葛藟”，未当也。“动悔有悔”，吉行也。<br>48.井（卦四十八）<br>ⅴ<br>ⅳ（巽下坎上）<br>《井》：改邑不改井，无丧无得。往来井井。汔至，亦未繘井，羸其瓶，<br>凶。<br>《彖》曰：巽乎水而上水，井。井养而不穷也。“改邑不改井，”乃以刚中<br>也。“汔至，亦未繘井”，未有功也。“羸其瓶”，是以凶也。<br>《象》曰：木上有水，井。君子以劳民劝相。<br>初六，井泥不食。旧井无禽。<br>《象》曰：“井泥不食”，下也。“旧井无禽”，时舍也。<br>九二，井谷射鲋，瓮敝漏。<br>《象》曰：“井谷射鲋”，无与也。<br>九三，井渫不食，为我心恻。可用汲，王明并受其福。<br>《象》曰：“井渫不食”，行恻也。求“王明”，受福也。<br>六四，井甃，无咎。<br>《象》曰：“井甃无咎”，修井也。<br>九五，井洌，寒泉食。<br>《象》曰：“寒泉之食”，中正也。<br>上六，井收勿幕，有孚元吉。<br>《象》曰：“元吉”在“上”，大成也。<br>49.革（卦四十九）<br>ⅷ<br>ⅵ（离下兑上）<br>《革》：已日乃孚。元亨。利贞，悔亡。<br>《彖》曰：革，水火相息，二女同居，其志不相得曰革。“已日乃孚”，革<br>而信之。文明以说，大亨以正。革而当，其悔乃亡。天地革而四时成，汤武革命，<br>顺乎天而应乎人。革之时大矣哉！<br>《象》曰：泽中有火，革。君子以治历明时。<br>初九，巩用黄牛之革。<br>《象》曰：“巩用黄牛”，不可以有为也。<br>六二，巳日乃革之，征吉，无咎。<br>《象》曰：“巳日革之”，行有嘉也。<br>九三，征凶。贞厉。革言三就，有孚。<br>《象》曰：“革言三就”，又何之矣。<br>九四，悔亡。有孚改命，吉。<br>《象》曰：“改命之吉”，信志也。<br>九五，大人虎变，未占有孚。<br>《象》曰：“大人虎变”，其文炳也。<br>上六，君子豹变，小人革面，征凶，居贞吉。<br>《象》曰：“君子豹变”，其文蔚也。“小人革面”，顺以从君也。<br>50.鼎（卦五十）<br>ⅵ<br>ⅳ（巽下离上）<br>《鼎》：元吉，亨。<br>《彖》曰：鼎，象也。以木巽火，亨饪也。圣人亨以享上帝，而大亨以养圣<br>贤。巽而耳目聪明，柔进而上行，得中而应乎刚，是以元亨。<br>《象》曰：木上有火，鼎。君子以正位凝命。<br>初六，鼎颠趾，利出否。得妾以其子，无咎。<br>《象》曰：“鼎颠趾”，未悖也。“利出否”，以从贵也。<br>九二，鼎有实，我仇有疾，不我能即，吉。<br>《象》曰：“鼎有实”，慎所之也。“我仇有疾”，终无尤也。<br>九三，鼎耳革，其行塞，雉膏不食，方雨，亏悔，终吉。<br>《象》曰：“鼎耳革”，失其义也。<br>九四，鼎折足，覆公餗，其形渥，凶。<br>《象》曰：“覆公餗”，信如何也。<br>六五，鼎黄耳金铉，利贞。<br>《象》曰：“鼎黄耳”，中以为实也。<br>上九，鼎玉铉，大吉，无不利。<br>《象》曰：玉铉在上，刚柔节也。<br>51.震（卦五十一）<br>ⅲ<br>ⅲ（震下震上）<br>《震》：亨。震来虩虩，笑言哑哑，震惊百里，不丧匕鬯。<br>《彖》曰：震，亨。“震来虩虩”，恐致福也。“笑言哑哑”，后有则也。<br>“震惊百里”，惊远而惧迩也。“不丧匕鬯”，出可以守宗庙社稷，以为祭主也。<br>《象》曰：洊雷，震。君子以恐惧修省。<br>初九，震来虩虩，后笑言哑哑，吉。<br>《象》曰：“震来虩虩”，恐致福也。“笑言哑哑”，后有则也。<br>六二，震来厉，亿丧贝，跻于九陵，勿逐，七日得。<br>《象》曰：“震来厉”，乘刚也。<br>六三，震苏苏，震行无眚。<br>《象》曰：“震苏苏”，位不当也。<br>九四，震遂泥。<br>《象》曰：“震遂泥”，未光也。<br>六五，震往来，厉，意无丧，有事。<br>《象》曰：“震往来厉”，危行也。其事在中，大无丧也。<br>上六，震索索，视矍矍，征凶。震不于其躬，于其邻，无咎。婚媾有言。<br>《象》曰：“震索索”，中未得也。虽凶无咎，畏邻戒也。<br>52.艮（卦五十二）<br>ⅶ<br>ⅶ（艮下艮上）<br>《艮》：艮其背，不获其身，行其庭，不见其人，无咎。<br>《彖》曰：艮，止也。时止则止，时行则行，动静不失其时，其道光明。<br>“艮其止”，止其所也。上下敌应，不相与也。是以“不获其身，行其庭，不见<br>其人，无咎”也。<br>《象》曰：兼山，艮。君子以思不出其位。<br>初六，艮其趾，无咎。利永贞。<br>《象》曰：“艮其趾”，未失正也。<br>六二，艮其腓，不拯其随，其心不快。<br>《象》曰：“不拯其随”，未退听也。<br>九三，艮其限，列其夤，厉，熏心。<br>《象》曰：“艮其限”，危熏心也。<br>六四，艮其身，无咎。<br>《象》曰：“艮其身”，止诸躬也。<br>六五，艮其辅，言有序，悔亡。<br>《象》曰：“艮其辅”，以中正也。<br>上九，敦艮，吉。<br>《象》曰：“敦艮之吉”，以厚终也。<br>53.渐（卦五十三）<br>ⅳ<br>ⅶ（艮下巽上）<br>《渐》：女归吉，利贞。<br>《彖》曰：渐之进也，女归吉也。进得位，往有功也。进以正，可以正邦也。<br>其位刚得中也。止而巽，动不穷也。<br>《象》曰：山上有木，渐。君子以居贤德善俗。<br>初六，鸿渐于干。小子厉，有言，无咎。<br>《象》曰：“小子之厉”，义无咎也。<br>六二，鸿渐于磐，饮食衎衎，吉。<br>《象》曰：“饮食衎衎”，不素饱也。<br>九三，鸿渐于陆。夫征不复，妇孕不育，凶。利御寇。<br>《象》曰：“夫征不复”，离群丑也。“妇孕不育”，失其道也。“利用<br>御寇”，顺相保也。<br>六四，鸿渐于木，或得其桷，无咎。<br>《象》曰：“或得其桷”，顺以巽也。<br>九五，鸿渐于陵，妇三岁不孕，终莫之胜，吉。<br>《象》曰：“终莫之胜吉”，得所愿也。<br>上九，鸿渐于陆，其羽可用为仪，吉。<br>《象》曰：“其羽可用为仪，吉”，不可乱也。<br>54.归妹（卦五十四）<br>ⅲ<br>ⅷ（兑下震上）<br>《归妹》：征凶，无攸利。<br>《彖》曰：归妹，天地之大义也。天地不交而万物不兴。归妹，人之终始也。<br>说以动，所归妹也。“征凶”，位不当也。“无攸利”，柔乘刚也。<br>《象》曰：泽上有雷，归妹。君子以永终知敝。<br>初九，归妹以娣。跛能履，征吉。<br>《象》曰：“归妹以娣”，以恒也。“跛能履吉”，相承也。<br>九二，眇能视，利幽人之贞。<br>《象》曰：“利幽人之贞”，未变常也。<br>六三，归妹以须，反归以娣。<br>《象》曰：“归妹以须”，未当也。<br>九四，归妹愆期，迟归有时。<br>象曰：“愆期”之志，有待而行也。<br>六五，帝乙归妹，其君之袂不如其娣之袂良。月几望，吉。<br>《象》曰：“帝乙归妹，不如其娣之袂良”也。其位在中，以贵行也。<br>上六，女承筐无实，士刲羊无血，无攸利。<br>《象》曰：上六无实，承虚筐也。<br>55.丰（卦五十五）<br>ⅲ<br>ⅵ（离下震上）<br>《丰》：亨，王假之。勿忧，宜日中。<br>《彖》曰：丰，大也。明以动，故丰。“王假之”，尚大也。“勿忧宜日中”，<br>宜照天下也。日中则昃，月盈则食，天地盈虚，与时消息，而况于人乎，况于鬼<br>神乎？<br>《象》曰：雷电皆至，丰。君子以折狱致刑。<br>初九，遇其配主，虽旬无咎，往有尚。<br>《象》曰：“虽旬无咎”，过旬灾也。<br>六二，丰其蔀，日中见斗。往得疑疾，有孚发若，吉。<br>《象》曰：“有孚发若”，信以发志也。<br>九三，丰其沛，日中见沫，折其右肱，无咎。<br>《象》曰：“丰其沛”，不可大事也。“折其右肱”，终不可用也。<br>九四，丰其蔀，日中见斗，遇其夷主，吉。<br>《象》曰：“丰其蔀”，位不当也。“日中见斗”，幽不明也。“遇其夷主”，<br>吉行也。<br>六五，来章有庆誉，吉。<br>《象》曰：六五之吉，有庆也。<br>上六，丰其屋，蔀其家，窥其户，阒其无人，三岁不觌，凶。<br>《象》曰：“丰其屋”，天际翔也。“窥其户，阒其无人”，自藏也。<br>56.旅（卦五十六）<br>ⅵ<br>ⅶ（艮下离上）<br>《旅》：小亨。旅贞吉。<br>《彖》曰：“旅小亨”，柔得中乎外，而顺乎刚，止而丽乎明，是以“小亨<br>旅贞吉”也。旅之时义大矣哉！<br>《象》曰：山上有火，旅。君子以明慎用刑而不留狱。<br>初六，旅琐琐，斯其所取灾。<br>《象》曰：“旅琐琐”，志穷灾也。<br>六二，旅即次，怀其资，得童仆，贞。<br>《象》曰：“得童仆贞”，终无尤也。<br>九三，旅焚其次，丧其童仆，贞厉。<br>《象》曰：“旅焚其次”，亦以伤矣。以旅与下，其义丧也。<br>九四，旅于处，得其资斧，我心不快。<br>《象》曰：“旅于处”，未得位也。“得其资斧”，心未快也。<br>六五，射雉，一矢亡，终以誉命。<br>《象》曰：“终以誉命”，上逮也。<br>上九，鸟焚其巢，旅人先笑后号咷。丧牛于易，凶。<br>《象》曰：以旅在上，其义焚也。“丧牛于易”，终莫之闻也。<br>57.巽（卦五十七）<br>ⅳ<br>ⅳ（巽下巽上）<br>《巽》：小亨。利有攸往。利见大人。<br>《彖》曰：重巽以申命。刚巽乎中正而志行。柔皆顺乎刚，是以“小亨，利<br>有攸往，利见大人”。<br>《象》曰：随风，巽。君子以申命行事。<br>初六，进退，利武人之贞。<br>《象》曰：“进退”，志疑也。“利武人之贞”，志治也。<br>九二，巽在床下，用史巫纷若，吉，无咎。<br>《象》曰：“纷若之吉”，得中也。<br>九三，频巽，吝。<br>《象》曰：“频巽之吝”，志穷也。<br>六四，悔亡，田获三品。<br>《象》曰：“田获三品”，有功也。<br>九五，贞吉，悔亡，无不利，无初有终。先庚三日，后庚三日，吉。<br>《象》曰：九五之吉，位正中也。<br>上九，巽在床下，丧其资斧，贞凶。<br>《象》曰：“巽在床下”，上穷也。“丧其资斧”，正乎凶也。<br>58.兑（卦五十八）<br>ⅷ<br>ⅷ（兑下兑上）<br>《兑》：亨。利贞。<br>《彖》曰：兑，说也。刚中而柔外，说以利贞，是以顺乎天而应乎人。说以<br>先民，民忘其劳。说以犯难，民忘其死。说之大，民劝矣哉！<br>《象》曰：丽泽，兑。君子以朋友讲习。<br>初九，和兑，吉。<br>《象》曰：“和兑之吉”，行未疑也。<br>九二，孚兑，吉，悔亡。<br>《象》曰：“孚兑之吉”，信志也。<br>六三，来兑，凶。<br>《象》曰：“来兑之凶”，位不当也。<br>九四，商兑未宁，介疾有喜。<br>《象》曰：“九四之喜”，有庆也。<br>九五，孚于剥，有厉。<br>《象》曰：“孚于剥”，位正当也。<br>上六，引兑。<br>《象》曰：上六“引兑”，未光也。<br>59.涣（卦五十九）<br>ⅳ<br>ⅴ（坎下巽上）<br>《涣》：亨。王假有庙。利涉大川，利贞。<br>《彖》曰：“涣，亨”，刚来而不穷，柔得位乎外而上同。“王假有庙”，<br>王乃在中也。“利涉大川”，乘木有功也。<br>《象》曰：风行水上，涣。先王以享于帝，立庙。<br>初六，用拯马壮，吉。<br>《象》曰：初六之吉顺也。<br>九二，涣奔其机，悔亡。<br>《象》曰：“涣奔其机”，得愿也。<br>六三，涣其躬，无悔。<br>《象》曰：“涣其躬”，志在外也。<br>六四，涣其群，元吉。涣有丘，匪夷所思。<br>《象》曰：“涣其群元吉”，光大也。<br>九五，涣汗其大号，涣王居，无咎。<br>《象》曰：“王居无咎”，正位也。<br>上九，涣其血，去逖出，无咎。<br>《象》曰：“涣其血”，远害也。<br>60.节（卦六十）<br>ⅴ<br>ⅷ（兑下坎上）<br>《节》：亨。苦节，不可贞。<br>《彖》曰：“节亨”。刚柔分而刚得中。“苦节不可贞”，其道穷也。说以<br>行险，当位以节，中正以通。天地节而四时成。节以制度，不伤财，不害民。<br>《象》曰：泽上有水，节。君子以制数度，议德行。<br>初九，不出户庭，无咎。<br>《象》曰：“不出户庭”，知通塞也。<br>九二，不出门庭，凶。<br>《象》曰：“不出门庭凶”，失时极也。<br>六三，不节若，则嗟若，无咎。<br>《象》曰：“不节之嗟”，又谁咎也。<br>六四，安节。亨。<br>《象》曰：“安节之亨”，承上道也。<br>九五，甘节，吉，往有尚。<br>《象》曰：“甘节之吉”，居位中也。<br>上六，苦节，贞凶，悔亡。<br>《象》曰：“苦节贞凶”，其道穷也。<br>61.中孚（卦六十一）<br>ⅳ<br>ⅷ（兑下巽上）<br>《中孚》：豚鱼，吉。利涉大川，利贞。<br>《彖》曰：“中孚”，柔在内而刚得中，说而巽，孚乃化邦也。“豚鱼吉”，<br>信及豚鱼也。“利涉大川”，乘木舟虚也。中孚以利贞，乃应乎天也。<br>《象》曰：泽上有风，中孚。君子以议狱缓死。<br>初九，虞吉，有它不燕。<br>《象》曰：初九“虞吉”，志未变也。<br>九二，鸣鹤在阴，其子和之。我有好爵，吾与尔靡之。<br>《象》曰：“其子和之”，中心愿也。<br>六三，得敌，或鼓或罢，或泣或歌。<br>《象》曰：“或鼓或罢”，位不当也。<br>六四，月几望，马匹亡，无咎。<br>《象》曰：“马匹亡”，绝类上也。<br>九五，有孚挛如，无咎。<br>《象》曰：“有孚挛如”，位正当也。<br>上九，翰音登于天，贞凶。<br>《象》曰：“翰音登于天”，何可长也？<br>62.小过（卦六十二）<br>ⅲ<br>ⅶ（艮下震上）<br>《小过》：亨。利贞。可小事，不可大事。飞鸟遗之音，不宜上，宜下，大<br>吉。<br>《彖》曰：小过，小者过而亨也。过以利贞，与时行也。柔得中，是以小事<br>吉也。刚失位而不中，是以不可大事也。有飞鸟之象焉，“飞鸟遗之音，不宜上，<br>宜下，大吉”，上逆而下顺也。<br>《象》曰：山上有雷，小过。君子以行过乎恭，丧过乎哀，用过乎俭。<br>初六，飞鸟以凶。<br>《象》曰：“飞鸟以凶”，不可如何也。<br>六二，过其祖，遇其妣。不及其君，遇其臣。无咎。<br>《象》曰：“不及其君”，臣不可过也。<br>九三，弗过防之，从或戕之，凶。<br>《象》曰：“从或戕之”，凶如何也？<br>九四，无咎。弗过遇之，往厉必戒，勿用永贞。<br>《象》曰：“弗过遇之”，位不当也。“往厉必戒”，终不可长也。<br>六五，密云不雨，自我西郊。公弋取彼在穴。<br>《象》曰：“密云不雨”，已上也。<br>上六，弗遇过之，飞鸟离之，凶，是谓灾眚。<br>《象》曰：“弗遇过之”，已亢也。<br>63.既济（卦六十三）<br>ⅴ<br>ⅵ（离下坎上）<br>《既济》：亨小，利贞。初吉终乱。<br>《彖》曰：“既济，亨”，小者亨也。“利贞”。刚柔正而位当也。“初吉”，<br>柔得中也。“终止则乱”，其道穷也。<br>《象》曰：水在火上，既济。君子以思患而豫防之。<br>初九，曳其轮，濡其尾，无咎。<br>《象》曰：“曳其轮”，义无咎也。<br>六二，“妇丧其茀，勿逐，七日得。<br>《象》曰：“七日得”，以中道也。<br>九三，高宗伐鬼方，三年克之，小人勿用。<br>《象》曰：“三年克之”，惫也。<br>六四，繻有衣袽，终日戒。<br>《象》曰：“终日戒”，有所疑也。<br>九五，东邻杀牛，不如西邻之禴祭，实受其福。<br>《象》曰：“东邻杀牛”，不如西邻之时也。“实受其福”，吉大来也。<br>上六，濡其首，厉。<br>《象》曰：“濡其首厉”，何可久也？<br>64.未济（卦六十四）<br>ⅵ<br>ⅴ（坎下离上）<br>《未济》：亨。小狐汔济，濡其尾，无攸利。<br>《彖》曰：“未济，亨”，柔得中也。“小狐汔济”，未出中也。“濡其尾，<br>无攸利”，不续终也。虽不当位，刚柔应也。<br>《象》曰：火在水上，未济。君子以慎辨物居方。<br>初六，濡其尾，吝。<br>《象》曰：“濡其尾”，亦不知极也。<br>九二，曳其轮，贞吉。<br>《象》曰：九二贞吉，中以行正也。<br>六三，未济，征凶。利涉大川。<br>《象》曰：“未济征凶”，位不当也。<br>九四，贞吉，悔亡，震用伐鬼方，三年，有赏于大国。<br>《象》曰：“贞吉悔亡”，志行也。<br>六五，贞吉，无悔。君子之光，有孚吉。<br>《象》曰：“君子之光”，其辉吉也。<br>上九，有孚于饮酒，无咎。濡其首，有孚失是。<br>《象》曰：“饮酒濡首”，亦不知节也。<br><hr>
