<h4>《经部·诗经·小雅  鱼藻之什 都人士》<b class="x">作者：不详</b></h4>
彼都人士，狐裘黄黄。其容不改，出言有章。行归于周，万民所望。彼都人士，台笠缁撮。彼君子女，绸直如发。我不见兮，我心不说。彼都人士，充耳琇实。彼君子女，谓之尹吉。我不见兮，我心苑结。彼都人士，垂带而厉。彼君子女，卷发如虿。我不见兮，言从之迈。匪伊垂之，带则有馀。匪伊卷之，发则有旟。我不见兮，云何盱矣。<hr>
