<h4>《经部·诗经·小雅  节南山之什 何人斯》<b class="x">作者：不详</b></h4>
彼何人斯？其心孔艰。胡逝我梁，不入我门？伊谁云从？谁暴之云。二人从行，谁为此祸？胡逝我梁，不入唁我？始者不如，今云不我可。彼何人斯？胡逝我陈？我闻其声，不见其身。不愧于人？不畏于天？彼何人斯？其为飘风。胡不自北？胡不自南？胡逝我梁？祇搅我心。尔之安行，亦不遑舍。尔之亟行，遑脂尔车。壹者之来，云何其盱。尔还而入，我心易也。还而不入，否难知也。壹者之来，俾我祇也。伯氏吹埙，仲氏吹篪。及尔如贯，谅不我知。出此三物，以诅尔斯。为鬼为蜮，则不可得。有靦面目，视人罔极。作此好歌，以极反侧。<hr>
