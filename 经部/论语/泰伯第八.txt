<h4>《经部·论语·泰伯第八》<b class="x">作者：孔丘</b></h4>
 子曰：“泰伯，其可谓至德也已矣。三以天下让，民无得而称焉。”<br> 子曰：“恭而无礼则劳，慎而无礼则葸，勇而无礼则乱，直而无礼则绞。君<br>子笃于亲，则民兴于仁；故旧不遗，则民不偷。”<br> 曾子有疾，召门弟子曰：“启予足！启予手！《诗》云：‘战战兢兢，如临<br>深渊，如履薄冰。’而今而后，吾知免夫！小子！”<br> 曾子有疾，孟敬子问之。曾子言曰：“鸟之将死，其鸣也哀；人之将死，其<br>言也善。君子所贵乎道者三：动容貌，斯远暴慢矣；正颜色，斯近信矣；出辞气，<br>斯远鄙倍矣。笾豆之事，则有司存。”<br> 曾子曰：“以能问于不能，以多问于寡；有若无，实若虚，犯而不校，昔者<br>吾友尝从事于斯矣。”<br> 曾子曰：“可以托六尺之孤，可以寄百里之命，临大节而不可夺也，君子人<br>与？君子人也！”<br> 曾子曰：“士不可以不弘毅，任重而道远。仁以为己任，不亦重乎？死而后<br>已，不亦远乎？”<br> 子曰：“兴于诗，立于礼，成于乐。”<br> 子曰：“民可使由之，不可使知之。”<br> 子曰：“好勇疾贫，乱也；人而不仁，疾之已甚，乱也。”<br> 子曰：“如有周公之才之美，使骄且吝，其余不足观也已。”<br> 子曰：“三年学，不至于穀，不易得也。”<br> 子曰：“笃信好学，守死善道。危邦不入，乱邦不居。天下有道则见，无道<br>则隐。邦有道，贫且贱焉，耻也；邦无道，富且贵焉，耻也。”<br> 子曰：“不在其位，不谋其政。”<br> 子曰：“师挚之始。《关雎》之乱，洋洋乎盈耳哉！”<br> 子曰：“狂而不直，侗而不愿，悾々而不信，吾不知之矣。”<br> 子曰：“学如不及，犹恐失之。”<br> 子曰：“巍巍乎，舜、禹之有天下也而不与焉！”<br> 子曰：“大哉尧之为君也！巍巍乎！唯天为大，唯尧则之，荡荡乎，民无能<br>名焉。巍巍乎其有成功也，焕乎其有文章！”<br> 舜有臣五人而天下治。武王曰：“予有乱臣十人。”孔子曰：“才难，不其<br>然乎？唐虞之际，于斯为盛。有妇人焉，九人而已。三分天下有其二，以服事殷。<br>周之德，其可谓至德也已矣。”<br> 子曰：“禹，吾无间然矣。菲饮食而致孝乎鬼神，恶衣服而致美乎黻冕，卑<br>宫室而尽力乎沟洫。禹，吾无间然矣。”<hr>
