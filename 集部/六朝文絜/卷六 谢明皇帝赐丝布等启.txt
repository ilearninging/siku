<h4>《集部·六朝文絜·卷六 谢明皇帝赐丝布等启》<b class="x">作者：庾信</b></h4>
臣某启：奉敕垂赐杂色丝布绵绢等三十段、银钱二百文。某比年以来，殊有缺乏。白社之内，拂草看冰；灵台之中，吹尘视甑。怼妻狠妾，既嗟且憎；瘠子羸孙，虚恭实怨。王人忽降，大赉先临。天帝锡年，无逾此乐；仙童赠药，未均斯喜。张袖而舞，元鹤欲来；抚节而歌，行云几断。所为舟楫无岸，海若为之反风；荠麦将枯，山灵为之出雨。况复全抽素茧，云版疑倾；并落青凫，银山或动。是知青牛道士，更延将尽之命；白鹿真人，能生已枯之骨。虽复拔山超海，负德未胜；垂露悬针，书恩不尽。蓬莱谢恩之雀，白玉四环；汉水报德之蛇，明蛛一寸。某之观此，宁无愧心！直以物受其生，于天不谢。谨启。<hr>
