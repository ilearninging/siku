<h4>《集部·六朝文絜·卷一 采莲赋》<b class="x">作者：梁元帝</b></h4>
紫茎兮文波，红莲兮芰荷；绿房兮翠盖，素实兮黄螺。于时妖童媛女，荡舟心许。鹢首徐回，兼传羽杯。棹将移而藻挂，船欲动而萍开。尔其纤腰束素，迁延顾步。夏始春馀，叶嫩花初。恐沾裳而浅笑，畏倾船而敛裾。故以水溅兰桡，芦侵罗衤荐，菊泽未反，梧台回见。荇湿沾衫，菱长绕钏。泛柏舟而容与，歌采莲於江渚。歌曰：“碧玉小家女，来嫁汝南王。莲花乱脸色，荷叶杂衣香。因持荐君子，愿袭芙蓉裳。”<hr>
