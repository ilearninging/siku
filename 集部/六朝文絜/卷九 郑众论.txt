<h4>《集部·六朝文絜·卷九 郑众论》<b class="x">作者：梁元帝</b></h4>
汉世衔命匈奴，困而不辱者，二人而已。子卿手持汉节，卧伏冰霜；仲师固无下拜，隔绝水火。况复风生稽落，日隐龙堆；翰海飞沙，皋兰走雪。岂不酸鼻痛心，忆雒阳之宫陛；屑泣横悲，想长安之城阙！直以为臣之道，义不为生；事君之节，生为义尽。岂望拔幽泉，出重仞，经长乐，抵未央。及还望塞亭，来依候火，傍观上郡，侧眺云中。虽在己之愿自隆，而於时之报未尽。<hr>
