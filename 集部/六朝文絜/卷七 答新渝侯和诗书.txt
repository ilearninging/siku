<h4>《集部·六朝文絜·卷七 答新渝侯和诗书》<b class="x">作者：梁简文帝</b></h4>
垂示三首，风云吐於行间，珠玉生於字里，跨蹑曹左，含超潘陆。双鬓向光，风流已绝；九梁插花，步摇为古。高楼怀怨，结眉表色；长门下泣，破粉成痕。复有影里细腰，令与真类；镜中好面，还将画等。此皆性情卓绝，新致英奇。故知吹箫入秦，方识来凤之巧；鸣瑟向赵，始睹驻云之曲。手持口诵，喜荷交并也。<hr>
