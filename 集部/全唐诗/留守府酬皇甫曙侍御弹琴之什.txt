<h4>《集部·全唐诗·留守府酬皇甫曙侍御弹琴之什》<b class="x">作者：窦庠</b></h4>
青琐昼无尘，碧梧阴似水。高张朱弦琴，静举白玉指。洞箫又奏繁，寒磬一声起。鹤警风露中，泉飞雪云里。泠泠分雅郑，析析谐宫徵。座客无俗心，巢禽亦倾耳。卫国知有人，齐竽偶相齿。有时趋绛纱，尽日随朱履。那令杂繁手，出假求焦尾。几载遗正音，今朝自君始。<hr>
