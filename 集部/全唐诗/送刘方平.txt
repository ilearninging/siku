<h4>《集部·全唐诗·送刘方平》<b class="x">作者：李颀</b></h4>
绮纨游上国，多作少年行。二十二词赋，惟君著美名。童颜且白皙，佩德如瑶琼。荀氏风流盛，胡家公子清。有才不偶谁之过，肯即藏锋事高卧。洛阳草色犹自春，游子东归喜拜亲。漳水桥头值鸣雁，朝歌县北少行人。别离斗酒心相许，落日青郊半微雨。请君骑马望西陵，为我殷勤吊魏武。<hr>
