<h4>《集部·全唐诗·忆登栖霞寺峰》<b class="x">作者：李绅</b></h4>
香印烟火息，法堂钟磬馀。纱灯耿晨焰，释子安禅居。林叶脱红影，竹烟含绮疏。星珠错落耀，月宇参差虚。顾眺匪恣适，旷襟怀卷舒。江海淼清荡，丘陵何所如。滔滔可问津，耕者非长沮。茅岭感仙客，萧园成古墟。移步下碧峰，涉涧更踌躇。乌噪啄秋果，翠惊衔素鱼。回塘彩鹢来，落景标林箊。漾漾棹翻月，萧萧风袭裾。劳歌起旧思，戚叹竟难摅。却数共游者，凋落非里闾。<hr>
