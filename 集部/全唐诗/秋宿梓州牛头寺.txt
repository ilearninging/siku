<h4>《集部·全唐诗·秋宿梓州牛头寺》<b class="x">作者：李洞</b></h4>
月去檐三尺，川云入寺楼。灵山顿离众，列宿不多稠。篆字焚初缺，翻经诵若流。窗闲二江冷，帘卷半空秋。诏散松梢别，棋终竹节收。静增双阙念，高并五翁游。鹤梦生红日，云闲锁梓州。望空工部眼，搔乱广文头。石室僧调马，银河客问牛。晓楼归下界，大地一浮沤。<hr>
