<h4>《集部·全唐诗·送从兄别驾归蜀》<b class="x">作者：许浑</b></h4>
闻与湘南令，童年侍玉墀。家留秦塞曲，官谪瘴溪湄。道直奸臣屏，冤深圣主知。逝川东去疾，霈泽北来迟。青汉龙髯绝，苍岑马鬣移。风凄闻笛处，月惨罢琴时。客路黄公庙，乡关白帝祠。已称鹦鹉赋，宁诵鶺鴒诗。远道书难达，长亭酒莫持。当凭蜀江水，万里寄相思。<hr>
