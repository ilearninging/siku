<h4>《集部·全唐诗·招孟武昌》<b class="x">作者：元结</b></h4>
风霜枯万物，退谷如春时。穷冬涸江海，杯湖澄清漪。湖尽到谷口，单船近阶墀。湖中更何好，坐见大江水。欹石为水涯，半山在湖里。谷口更何好，绝壑流寒泉。松桂荫茅舍，白云生坐边。武昌不干进，武昌人不厌。退谷正可游，杯湖任来泛。湖上有水鸟，见人不飞鸣。谷口有山兽，往往随人行。莫将车马来，令我鸟兽惊。<hr>
