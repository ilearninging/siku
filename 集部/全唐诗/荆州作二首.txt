<h4>《集部·全唐诗·荆州作二首》<b class="x">作者：张九龄</b></h4>
先达志其大，求意不约文。士伸在知己，已况仕于君。微诚夙所尚，细故不足云。时来忽易失，事往良难分。顾念凡近姿，焉欲殊常勋。亦以行则是，岂必素有闻。千虑且犹失，万绪何其纷。进士苟非党，免相安得群。众口金可铄，孤心丝共棼。意忠仗朋信，语勇同败军。古剑徒有气，幽兰只自薰。高秩向所忝，于义如浮云。明圣不世出，翼亮非苟安。崇高自有配，孤陋何足干。遇恩一时来，窃位三岁寒。谁谓诚不尽，知穷力亦殚。虽至负乘寇，初无挟术钻。浩荡出江湖，翻覆如波澜。心伤不材树，自念独飞翰。徇义在匹夫，报恩犹一餐。况乃山海泽，效无毫发端。内讼已惭沮，积毁今摧残。胡为复惕息，伤鸟畏虚弹。<hr>
