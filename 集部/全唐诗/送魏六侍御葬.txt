<h4>《集部·全唐诗·送魏六侍御葬》<b class="x">作者：皇甫冉</b></h4>
哭葬寒郊外，行将何所从。盛曹徒列柏，新墓已栽松。海月同千古，江云覆几重。旧书曾谏猎，遗草议登封。畴昔轻三事，尝期老一峰。门临商岭道，窗引洛城钟。应积泉中恨，无因世上逢。招寻偏见厚，疏慢亦相容。张范唯通梦，求羊永绝踪。谁知长卿疾，歌赋不还邛。<hr>
