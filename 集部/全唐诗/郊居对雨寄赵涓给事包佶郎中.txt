<h4>《集部·全唐诗·郊居对雨寄赵涓给事包佶郎中》<b class="x">作者：卢纶</b></h4>
暑雨青山里，随风到野居。乱沤浮曲砌，悬溜响前除。尘镜愁多掩，蓬头懒更梳。夜窗凄枕席，阴壁润图书。萧飒宜新竹，龙钟拾野蔬。石泉空自咽，药圃不堪锄。浊水淙深辙，荒兰拥败渠。繁枝留宿鸟，碎浪出寒鱼。桑屐时登望，荷衣自卷舒。应怜在泥滓，无路托高车。<hr>
