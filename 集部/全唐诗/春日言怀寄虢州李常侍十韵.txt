<h4>《集部·全唐诗·春日言怀寄虢州李常侍十韵》<b class="x">作者：杜牧</b></h4>
岸藓生红药，岩泉涨碧塘。地分莲岳秀，草接鼎原芳。雨派潈漴急，风畦芷若香。织蓬眠舴艋，惊梦起鸳鸯。论吐开冰室，诗陈曝锦张。貂簪荆玉润，丹穴凤毛光。今日还珠守，何年执戟郎。且嫌游昼短，莫问积薪长。无计披清裁，唯持祝寿觞。愿公如卫武，百岁尚康强。<hr>
