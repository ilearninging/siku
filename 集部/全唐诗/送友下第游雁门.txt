<h4>《集部·全唐诗·送友下第游雁门》<b class="x">作者：刘驾</b></h4>
相别灞水湄，夹水柳依依。我愿醉如死，不见君去时。所诣星斗北，直行到犹迟。况复挈空囊，求人悲路岐。北门记室贤，爱我学古诗。待君如待我，此事固不疑。雁门春色外，四月雁未归。主人拂金台，延客夜开扉。舒君郁郁怀，饮彼白玉卮。若不化女子，功名岂无期。<hr>
