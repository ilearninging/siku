<h4>《集部·全唐诗·与峨眉山道士期尽日不至》<b class="x">作者：鲍溶</b></h4>
倾景安再中，人生有何常。胡为少君别，风驭峨眉阳。结我千日期，青山故人堂。期尽师不至，望云空烧香。顾惭有限身，易老白日光。怀君屡惊叹，支体安能强。往闻清修箓，未究服食方。瑶田有灵芝，眼见不得尝。玉壶贮天地，岁月亦已长。若用壶中景，东溟又堪伤。寄言赤玉箫，夜夜吹清商。<hr>
