<h4>《集部·全唐诗·秋夜宿龙门香山寺奉寄王方城十七丈奉国莹上人从弟幼成令问》<b class="x">作者：李白</b></h4>
朝发汝海东，暮栖龙门中。水寒夕波急，木落秋山空。望极九霄迥，赏幽万壑通。目皓沙上月，心清松下风。玉斗横网户，银河耿花宫。兴在趣方逸，欢馀情未终。凤驾忆王子，虎溪怀远公。桂枝坐萧瑟，棣华不复同。流恨寄伊水，盈盈焉可穷。<hr>
