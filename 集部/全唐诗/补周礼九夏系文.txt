<h4>《集部·全唐诗·补周礼九夏系文·九夏歌九篇》<b class="x">作者：皮日休</b></h4>
（王夏之歌者，王出入之所奏也。四章，章四句）爣爣皎日，欻丽于天。厥明御舒，如王出焉。爣爣皎日，欻入于地。厥晦厥贞，如王入焉。出有龙旂，入有珩珮。勿驱勿驰，惟慎惟戒。出有嘉谋，入有内则。繄彼臣庶，钦王之式。愔愔清庙，仪仪象服。我尸出矣，迎神之谷。杳杳阴竹，坎坎路鼓。我尸入矣，得神之祜。有郁其鬯，有俨其彝。九变未作，全乘来之。既醑既酢，爰朄爰舞。象物既降，全乘之去。麟之仪仪，不絷不维。乐德而至，如宾之嬉。凤之愉愉，不篝不笯。乐德而至，如宾之娱。自筐及筥，我有牢醑。自筐及篚，我有货币。我牢不愆，我货不匮。硕硕其才，有乐而止。王有虎臣，锡之鈇钺。征彼不憓，一扑而灭。王有虎臣，锡之圭瓒。征彼不享，一烘而泮。王有掌讶，侦尔疆理。王有掌客，馈尔饔饩。何以乐之，金石九奏。何以锡之，龙旂九旒。玲玲衡笄，翚衣榆翟。自内而祭，为君之则。洪源谁孕，疏为江河。大块孰埏，播为山阿。厥流浩漾，厥势嵯峨。今君之酌，慰我实多。礼酒既酌，嘉宾既厚，牍为之奏。礼酒既竭，嘉宾既悦，应为之节。礼酒既罄，嘉宾既醒，雅为之行。桓桓其珪，衮衮其衣。出作二伯，天子是毗。桓桓其珪，衮衮其服。入作三孤，国人是福。<hr>
