<h4>《集部·全唐诗·奉贺阳城郡王太夫人恩命加邓国太夫人》<b class="x">作者：杜甫</b></h4>
卫幕衔恩重，潘舆送喜频。济时瞻上将，锡号戴慈亲。富贵当如此，尊荣迈等伦。郡依封土旧，国与大名新。紫诰鸾回纸，清朝燕贺人。远传冬笋味，更觉彩衣春。奕叶班姑史，芬芳孟母邻。义方兼有训，词翰两如神。委曲承颜体，鶱飞报主身。可怜忠与孝，双美画骐驎。<hr>
