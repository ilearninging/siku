<h4>《集部·全唐诗·秦中初霁献给事二首》<b class="x">作者：储光羲</b></h4>
渭水收暮雨，处处多新泽。宫苑傍山明，云林带天碧。君子耸高驾，英声邈今昔。锵佩出中台，彯缨入仙掖。夙心幸清鉴，晚志欣良觌。鸣盗非足征，愿言同下客。善听在知己，扬光唯达人。妙年弄柔翰，弱冠偶良晨。擢第文昌阁，还家沧海滨。寸心何所望，东掖有贤臣。<hr>
