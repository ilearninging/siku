<h4>《集部·全唐诗·汉宗庙乐舞辞》<b class="x">作者：张昭</b></h4>
高庙明灵再启图，金根玉辂幸神都。巢阿丹凤衔书命，入昴飞星献宝符。正抚薰弦娱赤子，忽登仙驾泣苍梧。荐樱鹤馆笳箫咽，酌鬯金楹剑珮趋。星俎云罍兼鲁礼，朱干象箾杂巴渝。氤氲龙麝交青琐，仿佛锡銮下蕊珠。荐豆奉觞亲玉几，配天合祖耀璿枢。受釐饮酒皇欢洽，仰俟馀灵泰九区。<hr>
