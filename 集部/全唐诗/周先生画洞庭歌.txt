<h4>《集部·全唐诗·周先生画洞庭歌》<b class="x">作者：鲍溶</b></h4>
江南客，水为乡，舟为宅，能以笔锋知地脉。闲分楚水入丹青，不下此堂临洞庭。水文不浪烟不动，木末棱棱山碧重。帝子应哀窈窕云，客人似得婵娟梦。六月火光衣上生，斋心寂听潺湲声。林冰摇镜水拂簟，尽日独卧秋风清。因游洞庭不出户，疑君如有长生路。玉壶先生在何处？<hr>
