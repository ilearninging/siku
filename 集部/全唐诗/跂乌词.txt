<h4>《集部·全唐诗·跂乌词》<b class="x">作者：柳宗元</b></h4>
城上日出群乌飞，鸦鸦争赴朝阳枝。刷毛伸翼和且乐，尔独落魄今何为，无乃慕高近白日，三足妒尔令尔疾。无乃饥啼走道旁，贪鲜攫肉人所伤。翘肖独足下丛薄，口衔低枝始能跃。还顾泥涂备蝼蚁，仰看栋梁防燕雀。左右六翮利如刀，踊身失势不得高。支离无趾犹自免，努力低飞逃后患。<hr>
