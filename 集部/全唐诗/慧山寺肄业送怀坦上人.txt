<h4>《集部·全唐诗·慧山寺肄业送怀坦上人》<b class="x">作者：李骘</b></h4>
流水何山分，浮云空中遇。我生无根株，聚散亦难固。忆昨斗龙春，岩栖侣高步。清怀去羁束，幽境无滓污。日落九峰明，烟生万华暮。兹欢未云隔，前笑倏已故。四时难信留，百草换霜露。离襟一成解，怅抱将何谕。惊泉有馀哀，永日谁与度。缅思孤帆影，再往重江路。去去忽凄悲，因风暂回顾。<hr>
