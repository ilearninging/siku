<h4>《集部·全唐诗·赠侯喜》<b class="x">作者：韩愈</b></h4>
吾党侯生字叔<img src=/i/g/QD52.bmp>，呼我持竿钓温水。平明鞭马出都门，尽日行行荆棘里。温水微茫绝又流，深如车辙阔容輈。虾蟆跳过雀儿浴，此纵有鱼何足求。我为侯生不能已，盘针擘粒投泥滓。晡时坚坐到黄昏，手倦目劳方一起。暂动还休未可期，虾行蛭渡似皆疑。举竿引线忽有得，一寸才分鳞与鬐。是日侯生与韩子，良久叹息相看悲。我今行事尽如此，此事正好为吾规。半世遑遑就举选，一名始得红颜衰。人间事势岂不见，徒自辛苦终何为。便当提携妻与子，南入箕颍无还时。叔<img src=/i/g/QD52.bmp>君今气方锐，我言至切君勿嗤。君欲钓鱼须远去，大鱼岂肯居沮洳。<hr>
