<h4>《集部·全唐诗·奉和皇帝上礼抚事述怀应制》<b class="x">作者：陈子昂</b></h4>
大君忘自我，应运居紫宸。揖让期明辟，讴歌且顺人。轩宫帝图盛，皇极礼容申。南面朝万国，东堂会百神。云陛旂常满，天庭玉帛陈。钟石和睿思，雷雨被深仁。承平信娱乐，王业本艰辛。愿罢瑶池宴，来观农扈春。卑宫昭夏德，尊老睦尧亲。微臣敢拜手，歌舞颂维新。<hr>
