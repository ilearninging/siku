<h4>《集部·全唐诗·上翰林丁学士》<b class="x">作者：刘得仁</b></h4>
今代如尧代，征贤察众情。久聆推行实，然后佐聪明。官自文华重，恩因顾问生。词人求作称，天子许和羹。御柳凋霜晚，宫泉滴月清。直庐寒漏近，秋烛白麻成。玉殿移时对，金舆数侍行。赐衣香未散，借马色难名。时辈何偏羡，儒流此最荣。终当闻燮理，寰宇永升平。<hr>
