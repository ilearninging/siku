<h4>《集部·全唐诗·立秋夕凉风忽至炎暑稍消即事咏怀寄汴州节度使李二十尚书》<b class="x">作者：白居易</b></h4>
袅袅檐树动，好风西南来。红缸霏微灭，碧幌飘飖开。披襟有馀凉，拂簟无纤埃。但喜烦暑退，不惜光阴催。河秋稍清浅，月午方裴回。或行或坐卧，体适心悠哉。美人在浚都，旌旗绕楼台。虽非沧溟阻，难见如蓬莱。蝉迎节又换，雁送书未回。君位日宠重，我年日摧颓。无因风月下，一举平生杯。<hr>
