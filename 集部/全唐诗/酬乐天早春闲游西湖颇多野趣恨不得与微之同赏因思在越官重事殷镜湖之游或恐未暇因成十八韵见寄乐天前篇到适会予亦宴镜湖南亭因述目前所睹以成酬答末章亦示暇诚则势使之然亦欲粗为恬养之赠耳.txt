<h4>《集部·全唐诗·酬乐天早春闲游西湖颇多野趣恨不得与微之同赏因思在越官重事殷镜湖之游或恐未暇因成十八韵见寄乐天前篇到适会予亦宴镜湖南亭因述目前所睹以成酬答末章亦示暇诚则势使之然亦欲粗为恬养之赠耳》<b class="x">作者：元稹</b></h4>
雁思欲回宾，风声乍变新。各携红粉伎，俱伴紫垣人。水面波疑縠，山腰虹似巾。柳条黄大带，茭葑绿文茵。雪尽才通屐，汀寒未有蘋。向阳偏晒羽，依岸小游鳞。浦屿崎岖到，林园次第巡。墨池怜嗜学，丹井羡登真。雅叹游方盛，聊非意所亲。白头辞北阙，沧海是东邻。问俗烦江界，蒐畋想渭津。故交音讯少，归梦往来频。独喜同门旧，皆为列郡臣。三刀连地轴，一苇碍车轮。尚阻青天雾，空瞻白玉尘。龙因雕字识，犬为送书驯。胜事无穷境，流年有限身。懒将闲气力，争斗野塘春。<hr>
