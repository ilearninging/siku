<h4>《集部·全唐诗·川守大夫刘公早岁寓居敦行里肆有题壁十韵今之置策乃获旧居洛下大僚因有唱和叹咏不足辄献此诗》<b class="x">作者：杜牧</b></h4>
旅馆当年葺，公才此日论。林繁轻竹祖，树暗惜桐孙。炼药藏金鼎，疏泉陷石盆。散科松有节，深薙草无根。龙卧池犹在，莺迁谷尚存。昔为扬子宅，今是李膺门。积学萤尝聚，微词凤早吞。百年明素志，三顾起新恩。雪耀冰霜冷，尘飞水墨昏。莫教垂露迹，岁晚杂苔痕。<hr>
