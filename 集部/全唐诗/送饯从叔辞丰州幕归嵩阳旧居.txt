<h4>《集部·全唐诗·送饯从叔辞丰州幕归嵩阳旧居》<b class="x">作者：卢纶</b></h4>
白须宗孙侍坐时，愿持寿酒前致词。鄙词何所拟，请自边城始。边城贵者李将军，战鼓遥疑天上闻。屯田布锦周千里，牧马攒花溢万群。白云本是乔松伴，来绕青营复飞散。三声画角咽不通，万里蓬根一时断。丰州闻说似凉州，沙塞晴明部落稠。行客已去依独戍，主人犹自在高楼。梦亲旌旆何由见，每阻清风一回面。洞里先生那怪迟，人天无路自无期。砂泉丹井非同味，桂树榆林不并枝。吾翁致身殊得计，地仙亦是三千岁。莫著戎衣期上清，东方曼倩逢人轻。<hr>
