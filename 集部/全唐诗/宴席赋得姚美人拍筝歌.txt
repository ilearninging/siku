<h4>《集部·全唐诗·宴席赋得姚美人拍筝歌》<b class="x">作者：卢纶</b></h4>
出帘仍有钿筝随，见罢翻令恨识迟。微收皓腕缠红袖，深遏朱弦低翠眉。忽然高张应繁节，玉指回旋若飞雪。凤箫韶管寂不喧，绣幕纱窗俨秋月。有时轻弄和郎歌，慢处声迟情更多。已愁红脸能佯醉，又恐朱门难再过，昭阳伴里最聪明，出到人间才长成。遥知禁曲难翻处，犹是君王说小名。<hr>
