<h4>《集部·全唐诗·酬诸公见过》<b class="x">作者：王维</b></h4>
嗟予未丧，哀此孤生。屏居蓝田，薄地躬耕。岁晏输税，以奉粢盛。晨往东皋，草露未晞。暮看烟火，负担来归。我闻有客，足扫荆扉。箪食伊何，疈瓜抓枣。仰厕群贤，皤然一老。愧无莞簟，班荆席藁。泛泛登陂，折彼荷花。静观素鲔，俯映白沙。山鸟群飞，日隐轻霞。登车上马，倏忽云散。雀噪荒村，鸡鸣空馆。还复幽独，重欷累叹。<hr>
