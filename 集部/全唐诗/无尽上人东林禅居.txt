<h4>《集部·全唐诗·无尽上人东林禅居》<b class="x">作者：李颀</b></h4>
草堂每多暇，时谒山僧门。所对但群木，终朝无一言。我心爱流水，此地临清源。含吐山上日，蔽亏松外村。孤峰隔身世，百衲老寒暄。禅户积朝雪，花龛来暮猿。顾余守耕稼，十载隐田园。萝筱慰舂汲，岩潭恣讨论。泄云岂知限，至道莫探元。且愿启关锁，于焉微尚存。<hr>
