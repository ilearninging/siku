<h4>《集部·全唐诗·南阳公请东樱桃亭子春宴》<b class="x">作者：孟郊</b></h4>
万木皆未秀，一林先含春。此地独何力，我公布深仁。霜叶日舒卷，风枝远埃尘。初英濯紫霞，飞雨流清津。赏异出嚣杂，折芳积欢忻。文心兹焉重，俗尚安能珍。碧玉妆粉比，飞琼秾艳均。鸳鸯七十二，花态并相新。常恐遗秀志，迨兹广宴陈。芳菲争胜引，歌咏竟良辰。方知戏马会，永谢登龙宾。<hr>
