<h4>《集部·全唐诗·柳枝词五首》<b class="x">作者：薛能</b></h4>
朝阳晴照绿杨烟，一别通波十七年。应有旧枝无处觅，万株风里卓旌旃。晴垂芳态吐牙新，雨摆轻条湿面春。别有出墙高数尺，不知摇动是何人。暖梳簪朵事登楼，因挂垂杨立地愁。牵断绿丝攀不得，半空悬着玉搔头。西园高树后庭根，处处寻芳有折痕。终忆旧游桃叶舍，一株斜映竹篱门。刘白苏台总近时，当初章句是谁推。纤腰舞尽春杨柳，未有侬家一首诗。<hr>
