<h4>《集部·全唐诗·和思黯居守独饮偶醉见示六韵时梦得和篇先成颇为丽绝因添两韵继而美之》<b class="x">作者：白居易</b></h4>
宫漏滴渐阑，城乌啼复歇。此时若不醉，争奈千门月。主人中夜起，妓烛前罗列。歌袂默收声，舞鬟低赴节。弦吟玉柱品，酒透金杯热。朱颜忽已酡，清奏犹未阕。妍词黯先唱，逸韵刘继发。铿然双雅音，金石相磨戛。<hr>
