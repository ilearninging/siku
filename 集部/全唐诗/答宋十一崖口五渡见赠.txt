<h4>《集部·全唐诗·答宋十一崖口五渡见赠》<b class="x">作者：李適</b></h4>
闻君访远山，跻险造幽绝。眇然青云境，观奇弥年月。登岭亦溯溪，孤舟事沿越。崿嶂传彩翠，崖磴互欹缺。石林上攒丛，金涧下明灭。扪壁窥丹井，梯苔瞰乳穴。忽枉岩中赠，对玩未尝辍。殷勤独往事，委曲炼药说。邀余名山期，从尔泛海澨。岁晏秉宿心，斯言非徒设。<hr>
