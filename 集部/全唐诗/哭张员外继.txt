<h4>《集部·全唐诗·哭张员外继》<b class="x">作者：刘长卿</b></h4>
恸哭钟陵下，东流与别离。二星来不返，双剑没相随。独继先贤传，谁刊有道碑。故园荒岘曲，旅榇寄天涯。白简曾连拜，沧洲每共思。抚孤怜齿稚，叹逝顾身衰。泉壤成终古，云山若在时。秋风邻笛发，寒日寝门悲。世难愁归路，家贫缓葬期。旧宾伤未散，夕临咽常迟。自此辞张邵，何由见戴逵。独闻山吏部，流涕访孤儿。<hr>
