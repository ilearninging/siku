<h4>《集部·全唐诗·登楼歌》<b class="x">作者：王维</b></h4>
聊上君兮高楼，飞甍鳞次兮在下。俯十二兮通衢，绿槐参差兮车马。却瞻兮龙首，前眺兮宜春。王畿郁兮千里，山河壮兮咸秦。舍人下兮青宫，据胡床兮书空。执戟疲于下位，老夫好隐兮墙东。亦幸有张伯英草圣兮龙腾虬跃，摆长云兮捩回风。琥珀酒兮雕胡饭，君不御兮日将晚。秋风兮吹衣，夕鸟兮争返。孤砧发兮东城，林薄暮兮蝉声远。时不可兮再得，君何为兮偃蹇。<hr>
