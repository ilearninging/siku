<h4>《集部·全唐诗·夔州歌十绝句》<b class="x">作者：杜甫</b></h4>
中巴之东巴东山，江水开辟流其间。白帝高为三峡镇，夔州险过百牢关。白帝夔州各异城，蜀江楚峡混殊名。英雄割据非天意，霸主并吞在物情。群雄竞起问前朝，王者无外见今朝。比讶渔阳结怨恨，元听舜日旧箫韶。赤甲白盐俱刺天，闾阎缭绕接山巅。枫林橘树丹青合，复道重楼锦绣悬。瀼东瀼西一万家，江北江南春冬花。背飞鹤子遗琼蕊，相趁凫雏入蒋牙。东屯稻畦一百顷，北有涧水通青苗。晴浴狎鸥分处处，雨随神女下朝朝。蜀麻吴盐自古通，万斛之舟行若风。长年三老长歌里，白昼摊钱高浪中。忆昔咸阳都市合，山水之图张卖时。巫峡曾经宝屏见，楚宫犹对碧峰疑。武侯祠堂不可忘，中有松柏参天长。干戈满地客愁破，云日如火炎天凉。阆风玄圃与蓬壶，中有高堂天下无。借问夔州压何处，峡门江腹拥城隅。<hr>
