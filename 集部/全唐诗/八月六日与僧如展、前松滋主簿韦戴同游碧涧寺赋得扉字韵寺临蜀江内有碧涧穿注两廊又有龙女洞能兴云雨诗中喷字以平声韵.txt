<h4>《集部·全唐诗·八月六日与僧如展、前松滋主簿韦戴同游碧涧寺赋得扉字韵寺临蜀江内有碧涧穿注两廊又有龙女洞能兴云雨诗中喷字以平声韵》<b class="x">作者：元稹</b></h4>
空阔长江碍铁围，高低行树倚岩扉。穿廊玉涧喷红旭，踊塔金轮拆翠微。草引风轻驯虎睡，洞驱云入毒龙归。他生莫忘灵山别，满壁人名后会稀。<hr>
