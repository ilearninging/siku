<h4>《集部·全唐诗·郢城西北有大古冢数十观其封域多是楚时诸王而年代久远不复可识唯直西有樊妃冢因后人为植松柏故行路尽知之》<b class="x">作者：张九龄</b></h4>
蘋藻生南涧，蕙兰秀中林。嘉名有所在，芳气无幽深。楚子初逞志，樊妃尝献箴。能令更择士，非直罢从禽。旧国皆湮灭，先王亦莫寻。唯传贤媛陇，犹结后人心。牢落山川意，萧疏松柏阴。破墙时直上，荒径或斜侵。惠问终不绝，风流独至今。千春思窈窕，黄鸟复哀音。<hr>
