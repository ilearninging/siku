<h4>《集部·全唐诗·经埋轮地》<b class="x">作者：蒋冽</b></h4>
汉家张御史，晋国绿珠楼。时代邈已远，共谢洛阳秋。洛阳大道边，旧地尚依然。下马独太息，扰扰城市喧。时人欣绿珠，诗满金谷园。千载埋轮地，无人兴一言。正直死犹忌，况乃未死前。汨罗有翻浪，恐是嫌屈原。我闻太古水，上与天相连。如何一落地，又作九曲泉。万古惟高步，可以旌我贤。<hr>
