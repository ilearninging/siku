<h4>《集部·全唐诗·大卤平后移家到永乐县居书怀十韵寄刘韦二前辈二公尝于此县寄居》<b class="x">作者：李商隐</b></h4>
驱马绕河干，家山照露寒。依然五柳在，况值百花残。昔去惊投笔，今来分挂冠。不忧悬磬乏，乍喜覆盂安。甑破宁回顾，舟沉岂暇看。脱身离虎口，移疾就猪肝。鬓入新年白，颜无旧日丹。自悲秋获少，谁惧夏畦难。逸志忘鸿鹄，清香披蕙兰。还持一杯酒，坐想二公欢。<hr>
