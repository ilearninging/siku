<h4>《集部·全唐诗·杨柳枝词四首》<b class="x">作者：孙光宪</b></h4>
阊门风暖落花干，飞遍江城雪不寒。独有晚来临水驿，闲人多凭赤栏干。有池有榭即濛濛，浸润翻成长养功。恰似有人长点检，著行排立向春风。根柢虽然傍浊河，无妨终日近笙歌。毵毵金带谁堪比，还共黄莺不较多。万株枯槁怨亡隋，似吊吴台各自垂。好是淮阴明月里，酒楼横笛不胜吹。<hr>
