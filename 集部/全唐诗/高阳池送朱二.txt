<h4>《集部·全唐诗·高阳池送朱二》<b class="x">作者：孟浩然</b></h4>
当昔襄阳雄盛时，山公常醉习家池。池边钓女日相随，妆成照影竞来窥。澄波澹澹芙蓉发，绿岸毵毵杨柳垂。一朝物变人亦非，四面荒凉人径稀。意气豪华何处在，空馀草露湿罗衣。此地朝来饯行者，翻向此中牧征马。征马分飞日渐斜，见此空为人所嗟。殷勤为访桃源路，予亦归来松子家。<hr>
