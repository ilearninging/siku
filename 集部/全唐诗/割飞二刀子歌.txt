<h4>《集部·全唐诗·割飞二刀子歌》<b class="x">作者：卢纶</b></h4>
我家有翦刀，人云鬼国铁。裁罗裁绮无钝时，用来三年一股折。南中匠人淳用钢，再令盘屈随手伤。改锻割飞二刀子，色迎霁雪锋含霜。两条神物秋冰薄，刃淬初蟾鞘金错。越戟吴钩不足夸，斩犀切玉应怀怍。日试曾磨汉水边，掌中恄栗声冷然。神惊魄悸却收得，刃头已吐微微烟。刀乎刀乎何烨烨，魑魅须藏怪须慑。若非良工变尔形，只向裁缝委箱箧。<hr>
