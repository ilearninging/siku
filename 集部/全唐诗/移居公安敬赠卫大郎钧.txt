<h4>《集部·全唐诗·移居公安敬赠卫大郎钧》<b class="x">作者：杜甫</b></h4>
卫侯不易得，余病汝知之。雅量涵高远，清襟照等夷。平生感意气，少小爱文辞。河海由来合，风云若有期。形容劳宇宙，质朴谢轩墀。自古幽人泣，流年壮士悲。水烟通径草，秋露接园葵。入邑豺狼斗，伤弓鸟雀饥。白头供宴语，乌几伴栖迟。交态遭轻薄，今朝豁所思。<hr>
