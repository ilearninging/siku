<h4>《集部·全唐诗·赠黔府王中丞楚》<b class="x">作者：孟郊</b></h4>
旧说天下山，半在黔中青。又闻天下泉，半落黔中鸣。山水千万绕，中有君子行。儒风一以扇，污俗心皆平。我愿中国春，化从异方生。昔为阴草毒，今为阳华英。嘉实缀绿蔓，凉湍泻清声。逍遥物景胜，视听空旷并。困骥犹在辕，沉珠尚隐精。路遐莫及眄，泥污日已盈。岁晏将何从，落叶甘自轻。<hr>
