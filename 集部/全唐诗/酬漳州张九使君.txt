<h4>《集部·全唐诗·酬漳州张九使君》<b class="x">作者：顾况</b></h4>
故人穷越徼，狂生起悲愁。山海万里别，草木十年秋。鞭马广陵桥，出祖张漳州。促膝堕簪珥，辟幌戛琳球。短题自兹简，华篇讵能酬。无阶承明庭，高步相追游。南方荣桂枝，凌冬舍温裘。猿吟郡斋中，龙静檀栾流。薜鹿莫徭洞，网鱼卢亭洲。心安处处安，处处思遐陬。<hr>
