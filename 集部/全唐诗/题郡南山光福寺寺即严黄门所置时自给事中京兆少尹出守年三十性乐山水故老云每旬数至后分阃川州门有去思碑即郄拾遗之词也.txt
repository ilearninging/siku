<h4>《集部·全唐诗·题郡南山光福寺寺即严黄门所置时自给事中京兆少尹出守年三十性乐山水故老云每旬数至后分阃川州门有去思碑即郄拾遗之词也》<b class="x">作者：羊士谔</b></h4>
传闻黄阁守，兹地赋长沙。少壮称时杰，功名惜岁华。岩廊初建刹，宾从亟鸣笳。玉帐空严道，甘棠见野花。碑残犹堕泪，城古自归鸦。籍籍清风在，怀人谅不遐。<hr>
