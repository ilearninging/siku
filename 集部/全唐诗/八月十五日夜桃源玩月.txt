<h4>《集部·全唐诗·八月十五日夜桃源玩月》<b class="x">作者：刘禹锡</b></h4>
尘中见月心亦闲，况是清秋仙府间。凝光悠悠寒露坠，此时立在最高山。碧虚无云风不起，山上长松山下水。群动翛然一顾中，天高地平千万里。少君引我升玉坛，礼空遥请真仙官。云輧欲下星斗动，天乐一声肌骨寒。金霞昕昕渐东上，轮欹影促犹频望。绝景良时难再并，他年此日应惆怅。<hr>
