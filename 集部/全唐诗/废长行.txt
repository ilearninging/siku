<h4>《集部·全唐诗·废长行》<b class="x">作者：赵抟</b></h4>
紫牙镂合方如斗，二十四星衔月口。贵人迷此华筵中，运木手交如阵斗。不算劳神运枯木，且废为官恤惸独。门前有吏吓孤穷，欲诉门深抱冤哭。耳厌人催坐衙早，才闻此戏身先到。理人似爱长行心，天下安平多草草。何当化局为明镜，挂在高堂辨邪正。何当化子作笔锋，常在手中行法令。莫令终日迷如此，不治生民负天子。<hr>
