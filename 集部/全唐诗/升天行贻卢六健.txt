<h4>《集部·全唐诗·升天行贻卢六健》<b class="x">作者：储光羲</b></h4>
真人居阆风，时奏清商音。听者即王母，泠泠和瑟琴。坐对三花枝，行随五云阴。天长昆仑小，日久蓬莱深。上由玉华宫，下视首阳岑。神州亦清净，要自有浮沉。恻恻苦哉行，呱呱游子吟。庐山逢若士，思欲化黄金。雨雪没太山，谁能无归心。逍遥在云汉，可以来相寻。<hr>
