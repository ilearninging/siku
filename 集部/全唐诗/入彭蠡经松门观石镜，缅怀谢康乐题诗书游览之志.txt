<h4>《集部·全唐诗·入彭蠡经松门观石镜，缅怀谢康乐题诗书游览之志》<b class="x">作者：李白</b></h4>
谢公之彭蠡，因此游松门。余方窥石镜，兼得穷江源。将欲继风雅，岂徒清心魂。前赏逾所见，后来道空存。况属临泛美，而无洲渚喧。漾水向东去，漳流直南奔。空濛三川夕，回合千里昏。青桂隐遥月，绿枫鸣愁猿。水碧或可采，金精秘莫论。吾将学仙去，冀与琴高言。<hr>
