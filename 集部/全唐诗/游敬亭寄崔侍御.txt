<h4>《集部·全唐诗·游敬亭寄崔侍御》<b class="x">作者：李白</b></h4>
我家敬亭下，辄继谢公作。相去数百年，风期宛如昨。登高素秋月，下望青山郭。俯视鸳鹭群，饮啄自鸣跃。夫子虽蹭蹬，瑶台雪中鹤。独立窥浮云，其心在寥廓。时来顾我笑，一饭葵与藿。世路如秋风，相逢尽萧索。腰间玉具剑，意许无遗诺。壮士不可轻，相期在云阁。<hr>
