<h4>《集部·全唐诗·送从叔牧永州》<b class="x">作者：卢纶</b></h4>
五侯轩盖行何疾，零陵太守登车日。零陵太守泪盈巾，此日长安方欲春。虎府龙节照岐路，何苦愁为江海人。彼方韶景无时节，山水诸花恣开发。客投津戍少闻猿，雁过潇湘更逢雪。郡斋无事好闲眠，粳稻油油绿满川。浪里争迎三蜀货，月中喧泊九江船。今朝小阮同夷老，欲问明年借几年。<hr>
