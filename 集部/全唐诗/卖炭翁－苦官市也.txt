<h4>《集部·全唐诗·卖炭翁－苦官市也》<b class="x">作者：白居易</b></h4>
卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营，身上衣裳口中食。可怜身上衣正单，心忧炭贱愿天寒。夜来城上一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁，黄衣使者白衫儿。手把文书口称敕，回车叱牛牵向北。一车炭，千馀斤，官使驱将惜不得。半匹红纱一丈绫，系向牛头充炭直。<hr>
