<h4>《集部·全唐诗·酬张少尹秋日凤翔西郊见寄》<b class="x">作者：耿湋</b></h4>
鼎气孕河汾，英英济旧勋。刘生曾任侠，张率自能文。官佐征西府，名齐将上军。秋山遥出浦，野鹤暮离群。远恨边笳起，劳歌骑吏闻。废关人不到，荒戍日空曛。草木凉初变，阴晴景半分。叠蝉临积水，乱燕入过云。丽藻终思我，衰髯亦为君。闲吟寡和曲，庭叶渐纷纷。<hr>
