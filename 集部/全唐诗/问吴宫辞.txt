<h4>《集部·全唐诗·问吴宫辞》<b class="x">作者：陆龟蒙</b></h4>
彼吴之宫兮江之那涯，复道盘兮当高且斜。波摇疏兮雾濛箔，菡萏国兮鸳鸯家。鸾之箫兮蛟之瑟，骈筠参差兮界丝密。宴曲房兮上初日，月落星稀兮歌酣未毕。越山丛丛兮越溪疾，美人雄剑兮相先后出。火姑苏兮沼长洲，此宫之丽人兮留乎不留。霜氛重兮孤榜晓，远树扶苏兮愁烟悄眇。欲摭愁烟兮问故基，又恐愁烟兮推白鸟。<hr>
