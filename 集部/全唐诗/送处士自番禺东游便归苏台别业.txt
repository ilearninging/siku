<h4>《集部·全唐诗·送处士自番禺东游便归苏台别业》<b class="x">作者：李群玉</b></h4>
哑轧暮江上，橹声摇落心。宛陵三千里，路指吴云深。莼菜动归兴，忽然闻会吟。南浮龙川月，东下敬亭岑。多君咏逍遥，结萝碧溪阴。高笼华表鹤，静对幽兰琴。汗漫江海思，傲然抽冠簪。归屿未云寂，还家应追寻。二陆文苑秀，岧峣怀所钦。惜我入洛晚，不睹双南金。江左风流尽，名贤成古今。送君无限意，别酒但加斟。<hr>
