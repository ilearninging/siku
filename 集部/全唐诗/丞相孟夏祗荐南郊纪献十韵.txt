<h4>《集部·全唐诗·丞相孟夏祗荐南郊纪献十韵》<b class="x">作者：郑谷</b></h4>
节应清和候，郊宫事洁羞。至诚闻上帝，明德祀圆丘。雅用陶匏器，馨非黍稷流。就阳陈盛礼，匡国祷鸿休。渐晓兰迎露，微凉麦弄秋。寿山横紫阁，瑞霭抱皇州。外肃通班序，中严锡庆优。奏歌三酒备，表敬百神柔。池碧将还凤，原清再问牛。万方瞻辅翼，共贺赞皇猷。<hr>
