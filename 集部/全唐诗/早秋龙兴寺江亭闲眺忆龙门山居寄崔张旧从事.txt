<h4>《集部·全唐诗·早秋龙兴寺江亭闲眺忆龙门山居寄崔张旧从事》<b class="x">作者：李德裕</b></h4>
江亭感秋至，兰径悲露泫。粳稻秀晚川，杉松郁晴巘。嗟予有林壑，兹夕念原衍。绿筱连岭多，青莎近溪浅。渊明菊犹在，仲蔚蒿莫翦。乔木粲凌苕，阴崖积幽藓。遥思伊川水，北渡龙门岘。苍翠双阙间，逶迤清滩转。故人在乡国，岁晏路悠缅。惆怅此生涯，无由共登践。<hr>
