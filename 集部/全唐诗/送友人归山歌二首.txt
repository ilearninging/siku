<h4>《集部·全唐诗·送友人归山歌二首》<b class="x">作者：王维</b></h4>
山寂寂兮无人，又苍苍兮多木。群龙兮满朝，君何为兮空谷。文寡和兮思深，道难知兮行独。悦石上兮流泉，与松间兮草屋。入云中兮养鸡，上山头兮抱犊。神与枣兮如瓜，虎卖杏兮收谷。愧不才兮妨贤，嫌既老兮贪禄。誓解印兮相从，何詹尹兮何卜。白鹭忽兮翻飞，君不可兮褰衣。山万重兮一云，混天地兮不分。树晻暧兮氛氲，猿不见兮空闻。忽山西兮夕阳，见东皋兮远村。平芜绿兮千里，眇惆怅兮思君。<hr>
