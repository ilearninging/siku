<h4>《集部·全唐诗·陪郑公秋晚北池临眺》<b class="x">作者：杜甫</b></h4>
北池云水阔，华馆辟秋风。独鹤元依渚，衰荷且映空。采菱寒刺上，蹋藕野泥中。素楫分曹往，金盘小径通。萋萋露草碧，片片晚旗红。杯酒沾津吏，衣裳与钓翁。异方初艳菊，故里亦高桐。摇落关山思，淹留战伐功。严城殊未掩，清宴已知终。何补参卿事，欢娱到薄躬。<hr>
