<h4>《集部·全唐诗·送萧绾之桂林》<b class="x">作者：李群玉</b></h4>
兰香佩兰人，弄兰兰江春。尔为兰林秀，芳藻惊常伦。灿灿凤池裔，一毛今再新。竹花不给口，憔悴清湘滨。一朝南溟飞，彩翮不可亲。苍梧云水晚，离思空凝颦。我亦纵烟棹，西浮彭蠡津。丈夫未虎变，落魄甘风尘。大禹惜寸阴，况我无才身。流光销道路，以此生嗟辛。万里阔分袂，相思杳难申。桂水秋更碧，寄书西上鳞。<hr>
