<h4>《集部·全唐诗·尝与大理丞袁公太府丞田公偶诣一所林沼尤胜因并坐其次相得甚欢遂赋诗焉以咏其事》<b class="x">作者：张九龄</b></h4>
方驾与吾友，同怀不异寻。偶逢池竹处，便会江湖心。夏近林方密，春馀水更深。清华两辉映，闲步亦窥临。蘋藻复佳色，凫鹥亦好音。韶芳媚洲渚，蕙气袭衣襟。萧散皆为乐，裴回从所钦。谓予成夙志，岁晚共抽簪。<hr>
