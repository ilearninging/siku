<h4>《集部·全唐诗·息舟荆溪，入阳羡南山，游善权寺，呈李功曹巨》<b class="x">作者：羊士谔</b></h4>
结缆兰香渚，柴车上连冈。晏温值初霁，去绕山河长。献岁冰雪尽，细泉生路傍。行披烟杉入，激涧横石梁。层阁表精庐，飞甍切云翔。冲襟得高步，清眺极远方。潭嶂积佳气，荑英多早芳。具观泽国秀，重使春心伤。念遵烦促途，荣利骛隙光。勉君脱冠意，共匿无何乡。<hr>
