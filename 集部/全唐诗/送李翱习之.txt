<h4>《集部·全唐诗·送李翱习之》<b class="x">作者：孟郊</b></h4>
习之势翩翩，东南去遥遥。赠君双履足，一为上皋桥。皋桥路逶迤，碧水清风飘。新秋折藕花，应对吴语娇。千巷分渌波，四门生早潮。湖榜轻袅袅，酒旗高寥寥。小时屐齿痕，有处应未销。旧忆如雾星，怳见于梦消。言之烧人心，事去不可招。独孤宅前曲，箜篌醉中谣。壮年俱悠悠，逮兹各焦焦。执手复执手，唯道无枯凋。<hr>
