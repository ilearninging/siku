<h4>《集部·全唐诗·因省风俗，与从侄成绪游山水，中道先归寄示》<b class="x">作者：韦应物</b></h4>
累宵同燕酌，十舍携征骑。始造双林寂，遐搜洞府秘。群峰绕盘郁，悬泉仰特异。阴壑云松埋，阳崖烟花媚。每虑观省牵，中乖游践志。我尚山水行，子归栖息地。一操临流袂，上耸干云辔。独往倦危途，怀冲寡幽致。赖尔还都期，方将登楼迟。<hr>
