<h4>《集部·全唐诗·归义寺题震上人壁》<b class="x">作者：钱起</b></h4>
入谷逢雨花，香绿引幽步。招提饶泉石，万转同一趣。向背森碧峰，浅深罗古树。尧皇未登极，此地曾隐雾。秘谶得神谋，因高思虎踞。太阳忽临照，物象俄光煦。梵王宫始开，长者金先布。白水入禅境，砀山通觉路。往往无心云，犹起潜龙处。仍闻七祖后，佛子继调御。溪鸟投慧灯，山蝉饱甘露。不作解缨客，宁知舍筏喻。身世已悟空，归途复何去。<hr>
