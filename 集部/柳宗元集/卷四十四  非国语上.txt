<h4>《集部·柳宗元集·卷四十四  非国语上》<b class="x">作者：柳宗元</b></h4>
○非国语序（集中有与吕道州书论《非国语》云：“身编夷人，名列囚籍，以道之穷也，而施乎事者无日，故乃挽引强为小书，以志乎中之所得焉。”又与吴武陵书云：“若《非国语》之说，仆病之久，尝难言于世俗，今因其闲也而书之。”又云：“伏而不出者累月，方示足下书。”书当元和三四年间，公时在永州作。其间载《国语》断截不可考，辄附益之，庶其理易见焉。）左氏《国语》，其文深闳杰异，固世之所耽嗜而不已也。而其说多诬淫，不概于圣。（《扬子》，参差不齐，一概诸圣。注云：一以圣人之道概平之。）余惧世之学者溺其文采而沦于是非，是不得由中庸（一作“是不知得由中庸”。）以入尧、舜之道。本诸理，作《非国语》。◎非国语上（三十一篇。）○灭密（此已下《周语》。）恭王游于泾上，（“恭王”，诸本皆作“昭王”，以《国语》诸本考之，皆作“恭王”，且周之世系，恭王在穆王之后，而昭王在穆王之前，《国语》之叙亦止自穆王以来，则为恭王无疑矣。恭，《史记》作共。）密康公从，有三女奔之。其母曰：“必致之王。众以美物归汝，何德以堪之？小丑备物，终必亡。”康公不献。一年，王灭密。非曰：康公之母诚贤耶？则宜以淫荒失度命其子，焉用惧之以数？且以德大而后堪，则纳三女之奔者，德果何如？若曰“勿受之”，则可矣。教子而媚王以女，非正也。左氏以灭密征之，无足取者。○不藉宣王不藉千亩，虢文公谏曰：“（云云。）将何以求福用人？”王不听。三十九年，战于千亩，王师败绩于姜氏之戎。（藉，借也，借民力以为之。天子藉田千亩，诸侯百亩，自厉王流于彘，藉田礼废。宣王即位，不复遵古，故虢文公谏之。文王母弟虢仲虢叔，始封于虢，文公盖其后也。）非曰：古之必藉千亩者，礼之饰也。其道若曰：吾犹耕云尔。（一作“吾犹耕乎云尔”。）又曰：吾以奉天地宗庙。则存其礼诚善矣。然而存其礼之为劝乎农也，则未若时使而不夺其力，节用而不殚其财，通其有无，和其乡闾，则食固人之大急，不劝而劝矣。启蛰也得其耕，（《左传》，启蛰而郊。注云，启蛰，建寅之月。）时雨也得其种，苗之猥大也得其耘，（《汉书》，江皋河滨，虽有恶种，无不猥大。猥，盛也。）实之坚好也得其获，（《诗》：既坚既好，不稂不莠。）京庾得其贮，（《诗》：曾孙之庾，如坻如京。京，高丘也。“京庾”，一作“尔庾”。）老幼得其养，取之也均以薄，藏之也优以固，则三推之道（推，进也，《礼记》：天子三推。推，徒回切。）存乎亡乎，皆可以为国矣。彼之不图，而曰我特以是劝，则固不可。今为书者曰：“将何以求福用人？”夫福之求，不若行吾言之大德也；（“德”，一作“福”。）人之用，不若行吾言之和乐以死也。败于戎而引是以合焉，夫何怪而不属也？又曰“战于千亩”者，吾益羞之。○三川震幽王二年，西周三川皆震。伯阳父（周大夫也。）曰：“周将亡矣！夫天地之气，不失其序；若过其序，民乱之也。阳伏而不能出，阴迫而不能蒸，于是有地震。今三川实震，是阳失其所而镇阴也。阳失而在阴，源必塞。源塞，国必亡。若国亡，不过十年，数之纪也。夫天之所弃，不过其纪。”是岁也，三川竭，岐山崩，幽王乃灭，周乃东迁。（自“天地之气”已下新附。）非曰：山川者，特天地之物也。阴与阳者，气而游乎其间者也。自动自休，自峙自流，是恶乎与我谋？自斗自竭，自崩自缺，是恶乎为我设？彼固有所逼引，而认之者不塞则惑。夫釜鬲而爨者，（《尔雅》：鼎款足者谓之鬲。款足，曲脚也。鬲，音肓。）必涌溢蒸郁以糜百物；（糜，烂也。）畦汲而灌者，必冲荡濆激以败土石。是特老圃者之为也，（一本云“是特老妇老圃者之为也”。）犹足动乎物，又况天地之无倪，（倪，端倪。）阴阳之无穷，以澒洞轇轕乎其中，（澒，音汞，诸韵皆胡洞切，并云水银也，无别义。今独孤及《观海诗》：澒洞吞百谷。杜子美诗：澒洞不可掇。杜诗中用澒洞不一。《淮南子》，澒蒙鸿洞，莫知其门。许慎注：澒，读如项羽之“项”。鸿，读如子赣之“赣”。洞，读如同游之“同”。今按唐人用“澒洞”二字，若出于《淮南子》，音合依本处注。轇轕，音胶葛。）或会或离，或吸或吹，如轮如机，其孰能知之？且曰：“源塞，国必亡。”“人乏财用，不亡何待？”则又吾所不识也。且所谓者天事乎？抑人事乎？若曰天者，则吾既陈于前矣；人也，则乏财用而取亡者，不有他术乎？而曰是川之为尤！又曰“天之所弃，不过其纪”，愈甚乎哉！吾无取乎尔也。○料民宣王料民于太原，仲山父谏曰：“民不可料也。夫古者不料民而知其少多。王治农于藉，搜于农隙，耨获亦于藉，狝于既蒸，狩于毕时，是皆习民数也，又何料焉！不谓其少而大料之，是示少而恶事也，临政示少，诸侯避之。治民恶事，无以赋令。且无故而料民，天之所恶也，害于政而妨于嗣。”（一作“后嗣”。）王卒料之，及幽王，乃废灭。（《国语》无“废”字。料，数也。自“民不可料”至“无以赋令”，新附。）非曰：吾尝言，圣人之道，（“言”，一作“闻”。）不穷异以为神，不引天以为高，故孔子不语怪与神。君子之谏其君也，以道不以诬，务明其君，非务愚其君也。诬以愚其君则不臣。（一作“罔不拒”。）仲山氏果以职有所协，（协，合也。）不待料而具，而料之者政之尨也，姑云尔而已矣，又何以示少恶事为哉？（示少，示以寡也。恶事，厌恶政事，不能修之之意。）况为大妄以诿乎后嗣！（《贾谊传》：尚有可诿者。《胡建传》：执事以诿上。诿，累也。诿，女恚切。）惑于神怪愚诬之说，而以是征幽之废灭，则是幽之悖乱不足以取灭，而料民者以祸之也。仲山氏其至于是乎？盖左氏之嗜诬斯人也已！何取乎尔也？○神降于莘（莘，虢地。）周惠王十五年，有神降于莘。王问于内史过曰：“今是何神也？”对曰：“昔昭王娶于房，曰房后，实有爽德，协于丹朱。丹朱冯身以仪之，生穆王焉。实临周之子孙而祸福之。夫神壹，不远徙迁。若由是观之，其丹朱之神乎？”王曰：“其谁受之？”对曰：“在虢土。”王曰：“然则何为？”对曰：“臣闻之，道而得神，是谓逢福；淫而得神，是谓贪祸。今虢少荒，其亡乎！”王曰：“吾其若之何？”对曰：“使太宰以祝史帅狸姓，奉犠牲粢盛玉帛往献焉，无有祈也。”王曰：“虢其几何？”对曰：“昔尧临民以五。（五年一巡狩。）今其胄见，神之见也，不过其物。若由是观之，不过五年。”（狸姓，丹朱之裔。谓神不歆非类，故帅以往。旧本止载“有神降于莘，使帅狸姓以献焉”两句。今如前附益之，庶可见非之之意也。）非曰：力足者取乎人，力不足者取乎神。所谓足，足乎道之谓也，尧、舜是矣。周之始，固以神矣，况其征乎？彼鸣乎莘者，以焄蒿凄怆。（焄，音薰，香气。焄蒿凄怆，见《礼记》。）妖之浅者也。天子以是问，卿以是言，则固已陋矣。而其甚者，乃妄取时日，莽浪无状，而寓之丹朱。（莽浪，无根源也。并如字。）则又以房后之恶德与丹朱协，而凭以生穆王，而降于虢，以临周之子孙，于是遂师丹朱之裔以奉祠焉。又曰尧临人以五，今其胄见，（胄，后也。）虢之亡，不过五年。斯其为书也，不待片言而迂诞彰矣！○聘鲁定王八年，使刘康公聘于鲁。发币于大夫，季文子、孟献子皆俭，叔孙宣子、东门子家皆侈。归，王问鲁大夫孰贤？对曰：“季、孟其长处鲁乎？叔孙、东门其亡乎？若家不亡，身必不免。”王曰：“几何？”对曰：“东门之位不若叔孙而泰侈焉，不可以事二君。叔孙之位，不若季孟而亦泰侈焉，不可以事三君。若皆早世，犹可，若登年以载其毒，必亡。”（登年，多历年也。载，行也。毒，害也。必亡，家必亡也。自“发币于大夫”至“身不免”，及“登年以载其毒，必亡”，皆新附。）非曰：泰侈之德恶矣，其死亡也有之矣，而孰能必其时之早暮耶？设令时之可必，又孰能必其君之寿夭耶？若二君而寿，三君而夭，则登年载毒之数如之何而准？○叔孙侨如简王八年，鲁成公来朝，使叔孙侨如先聘且告。见王孙说，与之语。（王孙说，周大夫也。）说言于王曰：“鲁叔孙之来也，必有异焉。其享觐之币薄而言谄，殆请之也。若请之，必欲赐也。鲁执政唯强，故不懽焉，而后遣之。且其状方上而锐下，宜触冒人，王其勿赐。若贪陵之人来而盈其愿，是不赏善也。”（自“简王”至“来朝”，自“鲁叔孙来”至“后遣之”皆新附。）非曰：诸侯之来，王有赐予，非以货其人也，以礼其国也。苟叔孙之来，不度于礼，不仪于物，则罪也。王而刑之，谁曰不可？若力之不能而姑勿赐，未足以惩夫贪陵者也，不若与之。今使王逆诈诸侯而蔑其卿，苟兴怨于鲁，未必周之福也。且夫恶叔孙者，泰侈贪陵则可矣，方上而锐下，非所以得罪于天子。○郄至（郄，亦作“郤”。郄，乞逆切。）晋既克楚于鄢，使郄至告庆于周。（“告庆”，旧本作“献捷”。）未将事，王叔简公饮之酒，相说也。明日，王叔子誉诸朝。郄至见邵桓公，与之语。邵公以告单襄公曰：“王叔子誉温季，以为必相晋国，相晋国必大得诸侯，劝二三君子必先导焉，可以树。”襄公曰：“人有言曰‘兵在其颈’，其郄至之谓乎！君子不自称也。（云云。）在《太誓》曰：‘民之所欲，天必从之。’王叔欲郄至，能勿从乎？”郄至归，明年死难。及伯舆之狱，王叔陈生出奔晋。（自“晋克楚”至“可以树”，新附。）非曰：单子罪郄至之伐当矣。因以列数舍郑伯、下楚子、逐楚卒，咸以为奸，则是后之人乘其败追合之也。（邵公初告单襄公，谓“郄至曰：‘吾有三伐：勇而有礼，反之以仁。吾三逐楚军之卒，勇也；见其君必下而趋，礼也；能获郑伯而赦之，仁也。若是而知晋国之政，楚、越必朝。’”襄公曰：“且郤至何三伐之有？夫仁、礼、勇，皆民之为也。以义死用谓之勇；奉义顺则谓之礼；畜义丰功谓之仁。奸仁为佻，奸礼为羞，奸勇为贼。有三奸以求替其上，远于德政矣。”公谓三奸之说，自郤至死难后，后人追合之也。）左氏在《晋语》言免胄之事，则曰：“勇以知礼。”于此焉而异，吾何取乎？（《晋语》：厉公六年，鄢之战，郤至以韎韦之跗注，三逐楚共王卒，见王必下奔。退战，王使工尹襄问之以弓，曰：“方事之殷也，有韎韦之跗注，君子也。属见不谷而下，无乃伤乎？”郤至甲胄而见客，免胄而听命，曰：“君子之外臣至，以寡君之灵，间蒙甲胄，不敢当拜君命之辱，为使者故，敢三肃之。”君子曰：“勇而知礼。”公谓左丘明前日既载其三奸之事，而于此所书又如此，固已自异也。）郄氏诚良大夫，不幸其宗侈而亢，兄弟之不令，而智不能周，强不能制，遭晋厉之淫暴，谗嬖窃构以利其室，卒及于祸。吾尝怜焉。今夫执笔者以其及也，而必求其恶以播于后世，然则有大恶幸而得终者，则固掩矣。世俗之情固然耶？其终曰：“王叔欲郄至，能勿从乎？”斯固不足讥也已。○柯陵之会（柯陵，郑西地名。）柯陵之会，（《春秋》鲁成公十七年书：公会尹子、单子、晋侯、齐侯、宋公、卫侯、曹伯、邾人伐郑。六月乙酉，同盟于柯陵。）单襄公见晋厉公视远步高。（单，音善。）晋郄锜见，其语犯；（锜，音倚，又音奇。）郄犨见，其语迂；（犨，嗤周切。）郄至见，其语伐；齐国佐见，其语尽。鲁成公见，言及晋难及郄犨之谮。单子曰：“晋将有乱，其君与三郄其当之乎？”鲁侯曰：“敢问天道乎，抑人故也？”对曰：“夫合诸侯，民之大事也。其君在会，步言视听必皆无谪，则可以知德矣。晋侯爽二，吾是以云。（视与步也。）今郄伯之语犯，叔迂，季伐。犯则陵人，迂则诬人，伐则掩人，其谁能忍之？虽齐国子亦将与焉。立于淫乱之国，而好尽言以招人过，（招，音摇。）怨之本也。”简王十二年，晋杀三郄。十三年，晋侯弑。齐人杀国武子。（自“鲁侯曰”至“能忍之”，自“立于淫乱”至“国武子”，皆新附。）非曰：是五子者，虽皆见杀，非单子之所宜必也。而曰合诸侯，人之大事，于是乎观存亡。若是，则单子果巫史矣。视远步高、犯、迂、伐、尽者，皆必乎死也，则宜死者众矣！夫以语之迂而曰宜死，则单子之语，迂之大者，独无谪邪？○晋孙周晋孙谈之子周适周。单襄公以告顷公曰：“必善晋周，将得晋国。其行也文，能文则得天地。天地所祚，小而后国。夫敬，文之恭也；忠，文之实也；信，文之孚也；仁，文之爱也；义，文之制也；智，文之舆也；勇，文之帅也；教，文之施也；孝，文之本也；惠，文之慈也；让，文之材也。此十一者，夫子皆有焉。天六地五，（《国语》注：天有六气：阴、阳、风、雨、晦、明。地有五行：金、木、水、火、土也。旧本皆作“天五地六”，非是。）数之常也。（云云。）成公之归也，吾闻晋之筮之也，遇《乾》之《否》，曰‘配而不终’。君三出焉。一既往矣，后之不知，其次必此。且成公之生也，其母梦神规其臀以黑，曰：‘使有晋国，三而畀驩之孙。’故名之曰黑臀。于今再矣。晋襄公曰驩，此其孙也，而今德孝恭，非此而谁？必早善晋子，其当之也。”顷公许诺。（自“晋孙谈”至“适周”，自“将得晋国”至“文之材也”，自“成公之归”至“许诺”，皆新附。）非曰：单子数晋周之德十一，而曰合天地之数，岂德义之言耶，又征卦、梦以附合之，皆不足取也。○谷洛斗灵王二十二年，谷、洛斗，将毁王宫。（谷、洛，二水名也。斗者，两水激，有似于斗也。）王欲壅之，太子晋谏。（云云。）王卒壅之。及景王，多宠人，乱于是乎始生。景王崩，王室大乱。及定王，王室遂卑。非曰：谷、洛之说，与三川震同。天将毁王宫而勿壅，则王罪大矣，奚以守先王之国？壅之诚是也。彼小子之譊譊者，又足记耶？王室之乱且卑，在德，而又奚谷、洛之斗而征之也？○大钱景王将铸大钱，单穆公曰：“不可。（云云。）可先而不备，谓之怠；可后而先之，谓之召灾。”非曰：古今之言泉币者多矣。（钱者，金币之名。古曰泉，后转曰钱。）是不可一贯，以其时之升降轻重也。币轻则物价腾踊，物价腾踊则农无所售，皆害也。就而言之，孰为利？曰：币重则利。曰：奈害农何？曰：赋不以钱，而制其布帛之数，则农不害；以钱，则多出布帛而贾，则害矣。今夫病大钱者，吾不知周之时何如哉？其曰“召灾”，则未之闻也。左氏又于《内传》曰：“王其心疾死乎？”其为书皆类此矣。○无射王将铸无射，单襄公曰：“不可。”（据《国语》，乃单穆公。）非曰：钟之大不和于律，乐之所无用，则王妄作矣。单子词曰：“口内味，耳内声，（内，诺答切。）声味生气。气在口为言，在目为明。言以信名，明以时动。名以成政，动以殖生。政成生殖，乐之至也。若视听不和，而有震眩，则味入不精。不精则气佚，气佚则不和。于是有狂悖之言，有眩惑之明，有转易之名，有过慝之度。出令不信，刑政放纷。”（《左传》昭十六年，子产曰：“狱之放纷。”）而伶州鸠，（伶，司乐官。州鸠，其名也。）又曰：“乐以殖财。”又曰：“离人怒神。”呜呼！是何取于钟之备也？吾以是怪而不信。或曰：移风易俗则何如？曰：圣人既理定，知风俗和恒而由吾教，于是乎作乐以象之。后之学者述焉，则移风易俗之象可见，非乐能移风易俗也。曰：乐之不能化人也，则圣人何作焉？曰：乐之来，由人情出者也。其始非圣人作也，圣人以为人情之所不能免，因而象政令之美，使之存乎其中，是圣人饰乎乐也。所以明乎物无非道，而政之不可忘耳。孟子曰：“今之乐犹古之乐也。”“与人同乐，则王矣。”吾独以孟子为知乐。○律王问律于伶州鸠，对曰。（云云。）非曰：律者，乐之本也，而气达乎物，凡音之起者本焉。而州鸠之辞曰：“律吕不易，无奸物也。和平则久，久固则纯，纯明则终，终复则乐，所以成政。”吾无取乎尔。又曰：“姬氏出自天鼋，大姜之侄（徒结切，又直质切。）所凭神也。岁在周之分野。月在农祥，后稷之所经纬也。武王欲合是而用之。”斯为诬圣人亦大矣。（《国语》云：王问七律者何？州鸠曰：我姬出自天鼋，及析木者有建星及牵牛焉，则我皇妣大姜之侄、伯陵之后、逢公之所凭神也。岁之所在，则我有周之分野也。月之所在，辰马农祥也，我太祖后稷之所经纬也。王欲合是五位三所而用之。注：天鼋，即玄枵星，齐之分野。周之皇妣王季之母大姜者，逢伯陵之后，齐女也，故言出自天鼋。岁星在鹑火。鹑火，周之分野也。辰马，房心星也，房星晨正而农事起，故谓之农祥。稷播百谷，故农祥后稷之经纬。谓武王欲合是五位：岁、月、日、星、辰，三所；逢公所凭神，周分野所在，后稷所经纬而用之。公非之以为诬。）又曰：“王以夷则毕陈，黄钟布戎，太蔟布令，无射布宪，施舍于百姓。”吾知其来之自矣，（《语》又云，故以七同其数，而以律和其声，于是乎有七律。王以二月癸亥夜陈未毕而雨，以夷则之上宫毕之，以黄钟之下宫布戎于牧之野，以太蔟之下宫布令于商，以无射之上宫布宪施舍于百姓。）是《大武》之声也。州鸠之愚，信其传，而以为武用律也。孔子语宾牟贾之言《大武》也，曰：“《武》始自北出，再成而灭商，三成而南，四成而南国是疆，五成而分周公左、召公右，六成复缀，以崇天子，夹振之而四伐，盛威于中国。”则是《大武》之象也。“致右宪左”，“久立于缀”，皆《大武》之形也。夷则、黄钟、太蔟、无射，《大武》之律变也。（宪，按记读为轩。）○城成周刘文公与苌弘（苌，音长。）欲城成周，告晋。魏献子为政，将合诸侯。卫彪傒见单穆公曰：“苌弘其不没乎！苌叔必速及，魏子亦将及焉。若得天福，其当身乎？，若刘氏，则子孙实有祸。”是岁，魏献子焚死。二十八年，杀苌弘。及定王，刘氏亡。（在敬王十年。刘文公，王卿士。苌弘，周大夫苌叔也。卫彪傒，卫大夫也。魏献子，晋正卿魏舒也。）非曰：彪傒天所坏之说，吾友化光铭城周，（《吕温集》有《古东周城铭》。）其后牛思黯作《颂忠》，（一作《讼忠》。）苌弘之忠悉矣，学者求焉。若夫“当身”“速及”之说，巫之无恒者之言也，追为之耳。（吾友化光，吕温也。温，字和叔，一字化光。思黯，牛僧孺之字也。化光《古东周城铭》并序云：鲁昭公三十二年，苌叔合诸侯之大夫城成周。卫彪傒曰：“天之所坏，不可支也，苌弘违天，必受其咎。”异岁，周人杀苌弘，左氏明证以为世规，俾持颠之臣沮其胜气，非所以励尊王、垂大训也。予经其地而作是铭。铭曰：文、武受命，肇兴西土，周公作洛，始会风雨。居中本正，拓关开祚，盛则骏奔，衰则夹辅。平王东迁，九鼎已轻，二伯之后，时无义声。大夫苌弘，言抗其倾，坐致诸侯，廓崇王城。虽微远猷，实被令名，宜福而祸，何伤于明？立臣之本，委质定分，为仁不卜，临义不问。无天无神，唯道是信。国危必扶，国威必振。求而不获，乃以死殉。兴亡治乱，在德非运。罪之违天，不可以训。升虚览古，慨然遐愤。勒名颓隅，以劝大顺。）○问战（此已下《鲁语》。）长勺之役，曹刿（姑卫切。）问所以战于严公。（避庄讳为严。）公曰：“小大之狱，必以情断之。”刿曰：“可以一战。”（严公，《国语》作庄公。）非曰：刿之问洎严公之对，皆庶乎知战之本矣。而曰夫“神求优裕于飨”，“不优，神不福也”。是大不可。方斗二国之存亡，以决民命，不务乎实，而神道焉是问，则事机殆矣。既问公之言狱也，（既“问”，一作“闻”。）则率然曰“可以一战”，亦问略之尤也。苟公之德可怀诸侯。（“问略”。一作“阔略”，一作“略之尤公也，苟公之德可以怀诸侯”。）而不事乎战则已耳；既至于战矣，徒以断狱为战之具，则吾未之信也。刿之辞宜曰：君之臣谋而可制敌者谁也？将而死国难者几何人？（难，乃旦切。）士卒之熟练者众寡？器械之坚利者何若？趋地形得上游以延敌者何所？然后可以言战。若独用公之言而恃以战，则其不误国之社稷无几矣。申包胥之言战得之，语在《吴篇》中。（子厚非鲁公君臣不知治人，而求卜于神，是矣，谓断狱为不足以战，则未必然。偻者怒于一笑而齐侯辱，御者忿于一羹而华元败，赦食马者足以出秦缪公，遗翳桑者足以救赵宣子，事以一端起，则言亦因之。使治狱者不由公道，戮及非辜，怨结士卒，一战取衄，安知无如羊斟之类乎？东莱吕伯恭曰：子羔为卫政，刖人之足。卫乱，子羔走郭门，刖者守门曰：“于此有室。”子羔入，追者罢。子羔将去，谓刖者曰：“吾亲刖子之足，此乃子报我之时也，何足逃我？”刖者曰：“君之治臣也先，后臣以法，欲臣之免于法也，臣知之。狱决罪定，临当论刑，君愀然不乐见于颜色，臣又知之。此臣之所以脱君也。”子羔一有司耳，有哀矜之意，人犹报之若是，况庄公君临一国，狱必以情，人之思报，岂子羔比耶？宗元乃曰，“以断狱为战之具，吾未之信”，历举将臣、士卒、地形之属，宗元之言，皆所谓战，而非所以战也。）○跻僖公夏父弗忌为宗，烝，将跻僖公。（云云。）展禽曰：“夏父弗忌必有殃。”“若血气强固，将寿宠得没。虽寿而没，不为无殃。”其葬也，焚，烟彻其上。（弗忌，鲁大夫。宗，宗伯，掌国祭祀之礼也。蒸，祭也，跻者，升也。弗忌欲升僖公于闵公之上也，谓明者为昭，其次为穆，而不以次。宗有司皆曰非昭穆而不听。柳下惠以为必有殃，而其言近诬，故公谓非所宜云。）非曰：由“有殃”以下，非士师所宜云者，诬吾祖矣。○莒仆莒太子仆杀纪公，（纪公生仆及季佗，既立仆，而又爱季佗而黜仆，故弑之。）以其宝来奔。宣公使仆人以书命季文子，里革遇之而更其书。明日，有司复命，公诘之，仆人以里革对。公执之，里革对曰：“毁则者为贼，掩贼者为藏，窃宝者为宄，用宄之财者为奸。使君为藏奸者，不可不去也；臣违君命者，不可不杀也。”公曰：“寡人实贪，非子之罪也。”乃舍之。（里革，鲁大夫克也，自“明日”以下，新附。）非曰：里革其直矣！曷若授仆人以入谏之为善？公之舍革也美矣！而仆人将君命以行，遇一夫而受其更，释是而勿诛，则无以行令矣。若君命以道而遇奸臣更之，则何如？○仲孙它（徒何切。）季文子无衣帛之妾，无食粟之马，仲孙它谏。（云云。）文子以告孟献子，孟献子囚之七日。自是子服之妾，衣不过七升之布，马饩不过稂莠。（季文子，季孙行父也，相鲁宣公、成公。仲孙它，孟献子之子子服它也。布八十缕为升。）非曰：它可谓能改过矣。然而父在焉，而俭侈专乎己，何也？七升之布，大功之縗也，居然而用之，未适乎中庸也已。○羵羊（羵，音坟。）季桓子穿井，得土缶，中有羊焉。使人问仲尼曰：“吾穿井获狗，何也？”仲尼曰：“以丘所闻者，羊也。”非曰：君子于所不知，盖阙如也。孔氏恶能穷物怪之形也？是必诬圣人矣。史之记地坼犬出者有之矣。（《晋·五行志》：隆安初，辅国将军孙无终家于暨阳，地中闻犬子声，寻而地坼，有二犬子，皆白色，一雄一雌，取而养之，皆死，后无终为桓玄所灭。）近世京兆杜济穿井获土缶，中有狗焉，投之于河，化为龙。○骨节专车楛矢吴伐越，隳会稽，（“隳”，《国语》作“堕”。）获骨节专车。吴子使好来聘，且问之仲尼。仲尼曰：“丘闻之，昔禹致群臣于会稽之山，防风氏后至，禹杀而戮之。其骨节专车，此为大矣。”（骨一节，其长专车。专，擅也。）仲尼在陈，有隼集于陈侯之庭而死。楛矢贯之，石砮，其长尺有咫。（楛，音户。）陈惠公使人以隼如仲尼之馆问之，仲尼曰：“隼之来也远矣，此肃慎氏之矢也。”（肃慎，北夷之国，砮，石中矢镞也。自“吴子”已下新附，砮，乃乎切。）非曰：左氏，鲁人也，或言事孔子，宜乎闻圣人之嘉言，为《鲁语》也，盍亦征其大者，书以为世法？今乃取辩大骨、石砮以为异。其知圣人也亦外矣。言固圣人之耻也，孔子曰：“丘少也贱，故多能鄙事。”○轻币（《齐语》。）天下诸侯知桓公之非为己动也，是故诸侯归之。桓公知诸侯之归己也，故使轻其币而重其礼。故天下诸侯罢马以为币，（罢，音疲。）缕綦以为奉，（注云：奉，藉也，所以藉玉之藻也。缕綦，以缕织綦，不用丝，取易共也。）鹿皮四个。（《国语》作“分”，诸本皆作“个”。）诸侯之使，垂橐而入，稛载而归。（稛，苦陨切。自“天下”至“归己也”新附。）非曰：桓公之苟能吊天下之败，卫诸侯之地，贪强忌服，戎狄缩匿；君得以有其国，人得以安其堵，虽受赋于诸侯，乐而归之矣，又奚控焉？悉国之货以利交天下，若是耶，则区区齐人，恶足以奉天下？己之人且不堪矣，又奚利天下之能得？若竭其国，劳其人，抗其兵，以市伯名于天下，又奚仁义之有？予以谓桓公之伯不如是之弊也。（“谓”，一作“为”。桓公之不王而伯，惟其假仁义之名，其实则为利耳。考《管子》之书，若通鱼盐；若赋金铁；若作钱币；若杀商贾；欲实囷京，则式璧也；欲倾鲁、梁，则服绨也；欲致诸侯之宝，则多具石璧也；欲下代王之众，则贵买狐白也。朝夕汲汲，惟利为谋。其用厚礼以交诸侯，盖市四邻之欢心，亦伪而不诚也。子厚乃以为公之仁义，必无利交之事，子厚固诚齐人乎？）○卜（此已下《晋语》。）献公卜伐骊戎，史苏占之曰：“胜而不吉。”非曰：卜者，世之余伎也，道之所无用也。圣人用之，吾未之敢非。然而圣人之用也，盖以驱陋民也，非恒用而征信矣。尔后之昏邪者神之，恒用而征信焉，反以阻大事。要言，卜史之害于道也多，而益于道也少，虽勿用之可也。左氏惑于巫而尤神怪之，乃始迁就附益以成其说，虽勿信之可也。○郭偃（与前伐骊戎事相属。）郭偃曰：“夫口，三五之门也。（口以纪三辰，言以宣五行。）是以谗口之乱，不过三五。”（少则三，若多则五也。）非曰：举斯言而观之，则愚诬可见矣。○公子申生申生曰：“弃命不敬；作令不孝；间父之爱而嘉其贶，有不忠焉；废人以自成，有不贞焉。”（申生，晋献公太子也。献公将黜之而立奚齐，诸臣使图之，申生曰，云云。“吾其止也”。）非曰：申生于是四者咸得焉。昔之儒者，有能明之矣，故予之辞也略。○狐突公使太子伐东山，（献公十七年。太子，申生也，献公欲黜之，欲使为此行而观之。）狐突御戎。至于稷桑，翟人出逆。申生欲战，狐突谏曰：“不可。”申生曰：“君之使我非欢也，抑欲测吾心也。不战而反，我罪兹厚；我战虽死，犹有名焉。”果战，败翟于稷桑而反，谗言益起。狐突杜门不出。君子曰：“善深谋。”（自“公使太子”至“果战”新附。）非曰：古之所谓善深谋，居乎亲戚辅佐之位，则纳君于道；否则继之以死，唯己之义所在莫之失之谓也。今狐突，以位，则戎御也；以亲，则外王父也。申生之出，未尝不从，睹其将败而杜其门，则奸矣！而曰“善深谋”，则无以劝乎事君也已。丕郑曰：“君为我心。”里克曰：“中立。”（里克曰：“吾秉君以杀太子，吾不忍，中立其免乎。”详见《晋语》。）晋无良臣，故申生终以不免。○虢梦虢公梦在庙，有神面白毛、虎爪，执钺立于西阿之下。（云云。）公觉，且使国人贺梦。舟之侨告诸其族曰：“众谓虢不久，吾今知之。”以其族行，适晋。（自“公觉”至“知之”新附。）非曰：虢，小国也而泰，以招大国之怒，政荒人乱，亡夏阳而不惧，而犹用兵穷武以增其仇怨，所谓自拔其本者。亡，孰曰不宜？又恶在乎梦也？舟之侨诚贤者欤？则观其政可以去焉。由梦而去，则吾笑之矣。○童谣献公问于卜偃曰：“攻虢何月也？”对曰：“童谣有之，曰丙之辰，（云云）。”非曰：童谣无足取者，君子不道也。○宰周公葵丘之会，献公将如会，（鲁僖公九年，齐桓公盟诸侯于葵丘。）遇宰周公，曰：“君可无会也。夫齐侯将施惠出责，是之不果，而暇晋是皇。”公乃还。宰孔曰：“晋侯将死矣。景霍以为城，而汾、河、涑、浍以为渊，戎狄之民实环之，汪是土也，苟违其违，谁能惧之？”（上违，违去也。其违，违道也。）是岁，献公卒。（自“君可无会”至“是皇”，自“景霍”至“惧之”新附。）非曰：凡诸侯之会霸主，小国，则固畏其力而望其庥焉者也；大国，则宜观乎义，义在焉则往，以尊天子，以和百姓。今孔之还晋侯也，曰“而暇晋是皇”，则非吾所陈者矣。又曰：“汪是土也，苟违其违，谁能惧之？”则是恃乎力而不务乎义，非中国之道也。假令一失其道以出，而以必其死，为书者又从而征之，其可取乎？○荀息里克欲杀奚齐，（晋献公宠骊姬，既杀太子申生而立奚齐，公子重耳奔狄，夷吾奔秦。至是献公卒，里克欲杀奚齐而逆重耳。）荀息曰：“吾有死而已。先君问臣于我，我对以忠贞。”既杀奚齐，荀息将死之，人曰：“不如立其弟而辅之。”荀息立卓子。里克又杀卓子，荀息死之。君子曰：“不食其言矣。”（自“既杀”至“卓子”新附。）非曰：夫“忠”之为言，中也；“贞”之为言，正也。息之所以为者有是夫？间君之惑，排长嗣而拥非正，其于中正也远矣。或曰：“夫己死之不爱，死君之不欺也。抑其有是，而子非之耶？”曰：“子以自经于沟渎者举为忠贞也欤？”或者：“左氏、谷梁子皆以不食其言，然则为信可乎？”曰：“又不可。不得中正而复其言，乱也，恶得为信？”曰：“孔父、仇牧，是二子类耶？”曰：“不类，则如《春秋》何？”曰：“春秋之类也，以激不能死者耳。（《春秋》桓公二年，书宋督弑其君与夷及其大夫孔父。庄公十二年，书宋万弑其君捷及其大夫仇牧。至僖公十年，书里克弑其君卓及其大夫荀息。其法皆同。）孔子曰：‘与其进不保其往也。’《春秋》之罪许止也，隐忍焉耳。（昭公十九年，许世子止弑其君买。《左氏》云：许悼公疟。五月，饮太子之药而卒。太子奔晋，书曰“弑其君”。君子曰：“尽心力以事君，舍药物可也。”）其类荀息也亦然，皆非圣人之情也。枉许止以惩不子之祸，进荀息以甚苟免之恶，忍之也。吾言《春秋》之情，而子惩其文，不亦外乎？故凡得《春秋》者，宜是乎我也。此之谓信道哉！”（公集中有《与元饶州论春秋书》，亦及《春秋》书荀息之事，云“某尝著《非国语》六十余篇，其一篇为息发也，今录以往”。即此也，书意皆与此篇同。）<hr>
