<h4>《集部·柳宗元集·卷七  释教碑铭》<b class="x">作者：柳宗元</b></h4>
○南岳云峰寺和尚碑（南岳，衡山也。在衡州。按《塔铭》，和尚死于贞元十七年九月，葬以十月。其年秋，公方调蓝田尉，此碑及《塔铭》皆同时作。年二十九。）乾元元年某月日，（乾元，肃宗年号。元年，戊戌。）皇帝曰：“予欲俾慈仁怡愉洽于生人，惟浮图道允迪。”乃命五岳求厥元德，以仪于下。惟兹岳上于尚书，其首曰云峰大师法证，（证，一作澄。）凡莅事五十年，贞元十七年乃没。其徒曰诠，曰远，曰振，曰巽，曰素，（素，一作索。）凡三千余人。其长老咸来言曰：“吾师轨行峻特，（轨，居洧切，法也。）器宇弘大。（宇，一作识。）有来受律者，吾师示之以为尊严整齐，明列义类，而人知其所不为；有来求道者，吾师示之以为高广通达，一其空有，（一本一其作统一。）而人知其所必至。元臣硕老，稽首受教；髫童毁齿，（髫，童子垂发貌。《说文》云：龀，毁齿也。男八月而齿生，八岁而龀。女七月而齿生，七岁而龀。髫，音迢。）踊跃执役。故从吾师之命而度者，凡五万人。吾师冬不燠裘，（燠，乙六、威遇二切。）饥不丰食。每岁会其类，读群经，俾圣言毕出，有以见其大。又率其仵，（仵，一作伍，一无此一句。）伐木辇土，作佛塔庙洎经典，俾像法益广，有以见其用。将没，告门人曰：‘吾自始学至去世，未尝有作焉，然后知其动无不虚，静无不为，生而未始来，殁而未始往也。’（二而下，或有二知字。）其道备矣。愿刻山石，知教之所以大。”其词曰：师之教，尊严有耀，恭天子之诏，维大中以告，后学是效。师之德，简峻渊默，柔惠以直，涣焉而不积，同焉而皆得，兹道惟则。师之功，勤劳以庸，维奥秘必通，（必，一作是。）以兴祠宫，遐迩攸从。师之族，由虢而郭，（周武王封文王弟虢叔于西虢。平王东迁，夺虢叔之地与郑武公，求虢叔之裔孙序封于阳，号曰郭公。虢谓之郭，声之转也。《千姓编》曰：“周文王弟封于虢，为晋所灭，公子配遂称郭氏。”）世德有奕，从佛于释。师之寿，七十有八，维终始罔缺，丕冒遗烈。厥徒蒸蒸，维大教是膺，维宪言是征。溥博恢弘，如川之增，如云之兴，如岳之不崩。终古其承之。○南岳云峰和尚塔铭云峰和尚，族郭氏，号法证。（证，一作澄。）为竺乾道五十有七年，年七十有八，贞元十七年九月十七日终，十月二十七日葬。凡度学者五万人，（一有为字。）弟子者三千人。色厉而仁，行峻而周，道广而不尤，功高而不有。毅然居山之北峰，以为仪表。世之所谓贤人大臣者，至南方，咸所严事。由其内者，闻大师之言律义，莫不震动悼惧，如听誓命；（此即前碑所云“有来受律者，吾师示之以尊严整齐，明列义类，而人知其所不为”也。）由其外者，闻大师之称道要，莫不凄欷欣踊，（欷，音希。）如获肆宥。（此即前碑所云“有来求道者，吾师示之以高广通达，一其空有，而人知其所必至”也。）故时推人师，则专其首；诏求教宗，则冠其位。披山伐木，崇构法宇，则地得其胜；捐衣去食，广阅群经，则理得其深。其道实勤，而其心无求。自大师化去，教亦随丧。呜呼！大师之葬，门人慕号，长老愁痛，遂相与以为兹塔。砻石峻整，植木蓊茂，（蓊，草木盛貌。蓊，乌孔切，又音翁。）凡衡山无与为比者。然而未有能纪其事。余既与大乘师重巽游，巽其徒也，亟为余言，故为其铭。铭曰：苞元极兮韬大方，威而仁兮幽以光。行峻洁兮貌齐庄，气混溟兮德洋洋。演大律兮离毫芒，度群有兮耀柔刚。栋宇立兮像法彰，文字阐兮圣言扬。诏褒列兮宅南方，道之广兮用其常。后是式兮宜久长，閟灵室兮记崇冈。即玄石兮垂文章，学者慕兮哀无疆。○南岳般舟和尚第二碑（是岁贞元二十年甲申，公年三十二，为监察御史里行。公尝作《南岳弥陀和尚碑》，与此碑合。按碑云：前永州司马员外置同正员柳宗元撰并书。元和三年十月二十九日，僧景秀立，刻者林鸿。盖元和三年立也。般舟上如字，大藏有《般舟三昧经》。）佛法至于衡山，及津大师始修起律教，由其坛场而出者，为得正法。其大弟子曰日悟和尚，尽得师之道，次补其处，为浮图者宗。世家于零陵，蒋姓也。和尚心大而行密，体卑而道尊。以为由定发慧，必用毗尼为之室宇，（毗尼，梵语律也。《传灯录》：律师者启毗尼之法藏。）遂执业于东林恩大师。究观秘义，乃归传教。不视文字，悬判深微。登坛莅事，度比丘众，（比丘，梵语曰比丘，秦言乞士。谓上于诸佛乞法资，益慧命；下于施主乞食资，益色身。）凡岁千人者三十有七，而道不慁。以为去凡即圣，必以三昧为之轨道，遂服勤于紫霄远大师。修明要奥，得以观佛。浩入性海，洞开真源。（碑本作廓开真源。）道场专精，长跪右绕，（碑本无长跪二字，）不衡不倚，（碑本无不衡二字，又一本作右绕不倚。）凡七日者百有二十，而志不衰。初，开元中诏定制度，师乃居本郡龙兴寺。肃宗制天下名山置大德七人，兹岳尤重，推择居首。师乃即崇岭，是作精室。辟林莽，（碑本作斩林莽。）刳岩峦，（山小而锐曰峦。）殿舍宏大，廊庑修直。（庑，罔甫切。《说文》：堂下周屋。）不命而献力，不祈而荐货。凡南方颛念佛三昧者，（远法师作《念佛三昧咏》。一本方下有人字，一本作入念。）必由于是，命曰般舟台焉。和尚生十三年而始出家，又九年而受具戒，又十年而处坛场，（碑本处作居。）又三十七年而当贞元二十年正月十七日，化于兹室。呜呼！无得而修，故念为实相；不取于法，故律为大乘。坏衣不饰，（《四分律》云：一切上色衣不得蓄，当坏作袈裟色。）揣食不味。（揣，徒宫切，字合作抟，见《维摩经》。《集韵》：聚貌。《贾谊赋》：何足控揣。却作此揣字。《选》作抟。）覆荐服役，凡出于生物者，摈而勿用，不自知其慈；摄取调御，凡归于正真者，动而成群，不自知其教。万行方厉，一性恒如，寂用之涯，不可得也。有弟子曰景秀，嗣居法会。欲广其师之德，延于罔极。故申明陈辞，俾刊之兹碑。铭曰：像教南被，（《选·头陀寺碑》：象教陵夷。注：谓为形象以教人也。）及津而尊。威仪有严，载辟其门。吾师是嗣，增浚道源。度众逾广，大明群昏。乃兴毗尼，微密是论。（卢昆切。）八万总结，彰于一言。声闻熙熙，遐迩来奔。如木既拔，有植其根。乃法般舟，奥妙斯存。百亿冥会，观于化元。同道祁祁，（祁祁，盛貌。）功庸以敦。如水斯壅，流之无垠。（鱼巾切。无涯岸也。）帝求人师，登我先觉。赫矣明命，表兹灵岳。于彼南阜，斋宫爰作。负揭致货，（揭，巨列切，又丘杰切，又音憩，牵也，）时靡要约。袒奋程力，不呼而诺。是刈是凿，既涂既斫。层构孔硕，以延后学。出不牛马，服不絮帛。匪安其躬，亦菲其食。勤而不劳，在用恒寂。纵而不傲，在舍恒得。洪融混合，孰究其迹？懿兹遗光，式是嘉则。容貌往矣，轨仪无极。其徒追思，赓荐兹石。○南岳大明寺律和尚碑（时元和九年甲午，公年四十二，在永州。一作大明和尚碑。）儒以礼立仁义，无之则坏；佛以律持定慧，去之则丧。是故离礼于仁义者，不可与言儒；异律于定慧者，不可与言佛。达是道者，唯大明师。师姓欧阳氏，号曰慧开。唐开元二十一年始生，（一，或作二，）天宝十一载始为浮图，大历十一年始登坛为大律师，贞元十三年十一月十一日卒。元和九年正月，其弟子怀信、道嵩、尼无染等，命高道僧灵屿为行状，（屿，音序，山在水中。）列其行事，愿刊之兹碑。宗元今掇其大者言曰：师先因官世家潭州，为大姓，有勋烈爵位，今不言，大浮图也。凡浮图之道衰，其徒必小律而去经，大明恐焉。于是从峻洎侃，以究戒律，而大法以立。又从秀洎昱，以通经教，而奥义以修。由是二道，出入隐显。后学以不惑，来求以有得。广德二年，始立大明寺于衡山，诏选居寺僧二十一人，师为之首。乾元元年，（据史，乾元元年，肃宗即位之三年。广德，代宗即位之初元。如此则乾元当在先，广德当在后。然此碑正谓南岳大明寺律和尚，则大明寺始立于广德为信，当是乾元字误矣。一本於此特曰某年，疑之也。）又命衡山立毗尼藏，诏选讲律僧七人，师应其数。凡其衣服器用，动有师法，言语行止，皆为物轨。执巾匜，（馀支切，又演尔切。《左氏传》：奉匜沃盥。注云：匜，沃盥器也。）奉杖屦，为侍者数百；翦发髦，被教戒，为学者数万。得众若独，居尊若卑。晦而光，介而大，灏灏焉无以加也。（灏，于老切，谓夷旷也。）其塔在祝融峰西址下，（衡山有五峰，祝融其一也。）碑在塔东。其辞曰：儒以礼行，觉以律兴。一归真源，无大小乘。大明之律，是定是慧。丕穷经教，为法出世。化人无疆，（疆，一本作量。）垂裕无际。诏尊硕德，威仪有继。道遍大州。（一本作洲。）徽音勿替。祝融西麓，（音鹿，山足曰麓。）洞庭南裔，（音曳，末也。）金石刻辞，弥亿千岁。○碑阴凡葬大浮图，无竁穴，（竁，昌绢、昌锐二切。《说文》：穿地也。《周礼》：葬兆甫竁。注：郑读为穿，杜读为毳，皆谓葬穿圹也。今南阳名穿地为竁，声如腐脃之脃。）其于用碑不宜。然昔之公室，礼得用碑以葬。（《檀弓》：公室视丰碑。注：斫大木为之，形如石碑，于椁前后四角树之，穿中，于间为鹿卢，下棺以綷绕。）其后子孙，因宜不去，遂铭德行，用图久于世。及秦刻山石，号其功德，亦谓之碑，（《史记》：秦始皇帝二十八年，邹峄山刻石。三十二年，刻碣石门。东莱云：刻石始于此。）而其用遂行。然则虽浮图亦宜也。凡葬大浮图，其徒广则能为碑。晋、宋尚法，故为碑者多法；梁尚禅，故碑多禅。法不周施，禅不大行，而律存焉，故近世碑多律。凡葬大浮图，未尝有比丘尼主碑事，今惟无染实来，涕泪以求，其志益坚，又能言其师他德尤备，故书之碑阴。师凡主戒事二十二年，宰相齐公映、李公泌、赵公憬，尚书曹王皋、裴公胄，侍郎令狐公峘，（已上六人，史皆有传。）或师或友，齐亲执经受大义为弟子。又言师始为童时，梦大人缟冠素舄（缟，古老切。《说文》云：白色也。舄，思积切，履也。）来告曰：“居南岳大吾道者，必尔也。”已而信然。将终，夜有光明，笙磬之音，众咸见闻。若是类甚众。以儒者所不道，而无染勤以为请，故末传焉。无染，韦氏女，世显贵，今主衡山戒法。○衡山中院大律师塔铭衡山中院大律师曰希操，没年五十七。（没年一作末年。）既没二十七年，弟子诫盈（一作有大弟子。）奉公之遗事，愿铭塔石。公昝姓，（昝，子感切。）凡去儒为释者三十一祀，（一无一字，）掌律度众者（律，一作徒。）二十六会，南尼戒法，坏而复正，由公而大兴；衡岳佛寺，毁而再成，由公而丕变。故当世之士若李丞相泌，道未尝屈，睹公而稽首，尊之不名；（公前于《大明师碑》尝谓丞相李公泌执经受大义，今又谓睹大律师而稽首尊之，则师之出处，盖必与大明师同。）出世之士，若石廪瓒公，（衡山有石廪峰。）言未尝形，遇公而叹息，推以护法。是以建功之始，则震雷大风示其兆；灭迹之际，则陨星黑衤<imgheight=32width=32border=0src=/bzk/Z033.bmp>告其期。（衤<imgheight=32width=32border=0src=/bzk/Z033.bmp>，精气感祥。《春秋传》：见赤黑之衤<imgheight=32width=32border=0src=/bzk/Z033.bmp>。衤<imgheight=32width=32border=0src=/bzk/Z033.bmp>，音浸。）斯为神怪，不可度已。故其与物大同，终始无争，受学之众，他莫能偕也。凡所受教，若华严照公，兰若真公，（若，而也切。《唐会要》：元和二年，薛平奏请赐中条山兰若额为大和寺。盖官赐额者为寺，私造者为招提兰若。《俱舍论》云：一牛鸣地，可置兰若。取离喧故也。）荆州至公、律公，皆大士；凡所授教，若惟瑗、道郢、灵干、惟正、惠常、诫盈，皆闻人。呜呼！始终哉。为之铭曰：首有承兮卒有传，革大讹兮持法权。众之至兮志益虔，雷发兆兮功已宣。星告妖兮寿不延，灵变化兮迎大仙。砻兹石兮垂万年，世有坏兮德无迁。<hr>
