<h4>《集部·柳宗元集·卷三十九  奏状》<b class="x">作者：柳宗元</b></h4>
<br>○为广南郑相公奏百姓产三男状（郑相公，郑絪也。元和五年出为广南，九<br>年絪为工部尚书。此状当六七年作。）<br>右臣所部贞节坊百姓某妻产三男者。臣详究往例，实谓休征。（《洪范》：<br>曰休征。征，验也。）已量事给绢三十疋，充其乳养者。<br>伏以陛下勤恤黎元，感通天地，灵心昭答，景福已兴。（《诗》：介尔景福。<br>介，大也。）方使亿兆繁滋，区夏充牣，（音刃。满也。）故表祥于字育，是<br>启运于升平。事杳化源，庆延邦本，鳞羽之瑞，曾何足云。臣幸列藩维，尝叨枢<br>近，私贺之至！<br>○为薛中丞浙东奏五色云状（元和三年正月，以湖南观察薛苹为浙东观察。<br>韩文。元和十二年，薛戎拜越州刺史，兼御史中丞、浙东观察使。未详孰是。此<br>状当在柳州作。然两地相去辽绝，亦可疑云。）<br>右臣得管内台州奏，（浙东管越、睦、衢、台、明、处、温七州。）月日五<br>色云见者。一州官吏僧道耆老悉皆瞻睹，已具奏闻，并写图奉进者。<br>伏以景云上瑞，（景云，庆云也。孙氏《瑞应图》曰：景云者，太平之应也。<br>一曰庆云。）王者祉符，（“祉”，一作“祯”。）焕彩彰之在天，知圣德之昭<br>感。伏惟陛下化孚有截，（《诗》：相士烈烈，海外有截。《注》：截，整齐也。）<br>道洽无垠。承天地之贞明，（《易》：天地之道，贞明者也。）导阴阳之和气。<br>遂使纷纷郁郁，（《史记》：若烟非烟，若云非云。郁郁纷纷，萧索轮囷，是谓<br>卿云。）自东而徂西；若烟非烟，一旬而再至。征诸古谍，（音牒。）事罕前闻。<br>伏乞宣付史官，以昭简册。<br>○为裴中丞奏邕管黄家贼事宜状（裴中丞，桂管观察使裴行立也。前卷有<br>《代裴中丞谢讨黄贼表》。）<br>右今月四日，邕管奏事官严训过，（谓过桂州。）称押衙谭叔向等与黄家贼<br>五千余人，谋为翻动，虽已诛斩，犹未清宁。当时差本道同十将某至邕管界首宾<br>州以来，迎探事宜，兼为声援。昨得十四日状，并严训状报同，其黄家贼并已退<br>散，各归洞穴讫。<br>伏以鼠窃狗偷，非足为患。陛下威灵远被，神化旁行，遂使奸猾之谋，（<br>“猾”，一作“狡”。）先期而自露；回邪之党，不戮而尽夷。伏恐飞章已达，<br>吉语未闻，尚轸天心，犹烦庙算。臣谬居方镇，忝接疆界，所得事宜，不敢不奏。<br>○让监察御史状（公拜监察御史里行，诸本于此状首尾或载名衔，无“里行”<br>字，后人妄削之耳。）<br>右臣伏准名例律，诸官与父祖讳同者，不合冒荣居之。（《律》十二篇，<br>《名例律》其第一也。节文诸府号官称犯父祖名而冒荣居之者，免所居官。）臣<br>祖名察躬。今臣蒙恩授前件官，以幼年逮事王父，礼律之制，所不敢逾，臣不胜<br>进退惶恐之至。谨诣光顺门奉状以闻，伏听敕旨。贞元十九年闰十月日，承议郎<br>新除监察御史臣柳宗元奏。（一本无“承议郎”止“宗元”十三字，只作“具位<br>臣某奏”。又一本“议”作“奉”。）<br>奉敕新除监察御史柳宗元，祖名察躬，准礼，二名不偏讳，不合辞让。年月<br>日检校司空同中书门下平章事杜佑宣。<br>○为京兆府昭应等九县诉夏苗旱损状（或曰：贞元十九年自正月不雨至于七<br>月，时京兆尹李实也。然史传谓“关中大歉，而实为政猛，顾百姓所诉，一不介<br>意”，其说恐未必然。按贞元二十一年二月，以鸿胪卿王权为京兆尹。此状诉夏<br>苗旱损，而首云“谬领京畿，已逾两月”，疑与此合耳。）<br>右臣谬领京畿，已逾两月，政术无取，诚恳莫申，遂使雨泽愆时，田苗微损，<br>夙夜兢惧，寝食靡遑。今长安一十四县，（当作二十四县。）并准常年例全征。<br>（“并”，一作“皆”。）其昭应等九县，臣各得状，并令详审，各绝隐欺，谨<br>具别状封进。臣当府夏税，通计约二十九万石已上，据所损矜免，只当三万石有<br>余。恤人则深，减数非广。伏以圣慈弘贷，悯念蒸黎，臣忝职司，不敢不奏。无<br>任惭惧之至。谨录奏闻，伏听敕旨。<br>○为南承嗣请从军状故某官赠某官南霁云男某官承嗣（一作“故某官赠某官<br>某乙男某乙”。按承嗣以元和元年谪永，至三年量移澧州，集有《送承嗣序》，<br>王承宗事在四年，此状必四年以后作。）<br>右臣亡父至德之岁，死节睢阳，（至德二载十月，安禄山陷睢阳，霁云死之。）<br>陛下每降鸿恩，必加褒宠。（霁云初赠开府仪同三司，再赠扬州大都督。）臣自<br>七岁，即忝班荣，（承嗣七岁为婺州别驾。）垂五十年。常居禄秩，再守遐郡，<br>（历刺施、涪二州。）绩用无成，终贻官谤，甘就严谴。（承嗣为涪州，刘辟反。<br>承嗣以无备谪永州。集有《送南涪州量移澧州序》云：始由施州为涪州，捍蜀道<br>勍寇。敌畏不敢犯。然而刀笔之吏，以簿书计校盈缩，受谴兹郡。盖谓永州也。）<br>无以负荷先志，（《左传》：其父析薪，其子不克负荷。荷，音河。）报效殊私，<br>以惭以惧，陨越无地。<br>伏见某月日敕，以王承宗负恩干纪，命将徂征，（元和四年十月，制削夺成<br>德军节度使王承宗官爵，以神策左军中尉吐突承璀为招讨处置使，讨王承宗。）<br>雷霆所加，殄灭在近。臣窃不自揆，思竭忠诚，（“诚”，一作“效”。）愿预<br>一卒之任，以答百生之幸。庶得摧锋触刃，摩垒搴旗，冀获尽于微诚，倘不坠于<br>遗烈。踊跃之至，夙夜不宁。敢希皇明，俯鉴丹恳。<br>臣闻周官考艺，国子置车甲之司；（《王制》：有发，则命大司徒教士以甲<br>车。）汉道推恩，孤儿备羽林之用。（事详注《南府君睢阳庙碑》及《送南涪州<br>量移澧州序》内。）千秋思奋于事越，（《汉·南越传》：粤至武帝时，独其相<br>吕嘉不欲附从。韩千秋奋曰：“以区区粤，又有王应，独相嘉为害，愿得勇士三<br>百人，必斩嘉以报。”）仲孺期死于奔吴，（《史记》：灌夫，字仲孺。张孟尝<br>为颍阴侯灌婴舍人，得幸，故蒙灌氏姓为灌孟。吴、楚反，灌何为将军，属太尉，<br>请孟为校尉。夫以千人与父俱。孟年老，死吴军中。夫奋曰：“愿取吴王若将军<br>头，以报父仇。”夫募军中壮士所善愿从者数十人，驰入吴军。）义激君亲，名<br>高竹帛。臣虽无似，有慕昔人，虽身涂草野，死而不朽。披肝沥血，昧死上陈。<br>无任恳迫忠愤之至。谨录奏闻，伏候敕旨。<br>○进农书状（《农书》三卷。）<br>右伏奉某月日敕，宜以二月一日为中和节，所司进《农书》，永以为恒式者。<br>臣伏以平秩东作，《虞书》立制；俶载南亩，周《雅》垂文。此皆奉天时以授人，<br>尽地力而丰食。（“而”，一作“于”。）自陛下惟新令节，益励农功，既立典<br>于可传，每陈书而作则。耕凿之利，敷帝力于嘉谟；稼穑之难，动天心于睿览。<br>勤劳率下，超迈古先。凡在率土，不胜幸甚。前件《农书》，谨函封进。谨奏。<br>○代人进瓷器状（瓷，才资切。陶器之致坚者。公集有《元饶州书》，在元<br>和八年。饶州尝贡瓷器，此必为元作也。）<br>瓷器若干事。（一无此句。）右件瓷器等，并艺精埏埴，（埏，和土也。埴，<br>黏土也。《老子》：埏埴以为器。埏，式延切。）制合规模。禀至德之陶蒸，自<br>无苦窳；（音愈，病也。舜陶河滨，器不苦窳。）合大和以融结，克保坚贞。且<br>无瓦釜之鸣，（《贾谊赋》：黄钟毁弃，瓦釜雷鸣。）是称土鉶之德。（土鉶，<br>瓦器也，以盛羹。《韩非子》曰：尧、舜饭土塯，啜土鉶。又《司马迁传》：<br>尧、舜饭土簋，歠土鉶。鉶，音刑。）器惭瑚琏，（力展切。瑚琏，祭宗庙之器。<br>夏曰瑚，殷曰琏。）贡异砮丹。（《书》：砺砥砮丹。砮，音奴。）既尚质而为<br>先，（《礼记》：器用陶匏。尚质也。）亦当无而有用。（《老子》：当其无有<br>器之。）谨遣某官某乙随状封进。谨奏。<br>○柳州举监察御史柳汉自代状（公元和十年三月，出为柳州，六月二十七日<br>到任后作。）<br>右伏准从前赦文，（元和六年十月十七日敕。）常参官上后，（上三日后。）<br>举一人自代者。伏见前件官，颇有才行，长于政术，久历岭南使职。臣之所知，<br>敢举自代。无任恳迫之至。<br>○上户部状（元注云：左降官员外置同正员俸料，旧用户部省员缺官钱充，<br>今请改授正官，占缺不用上件钱，每年约计数万贯。柳州作。）<br>右伏以左降官是受责之人，都不厘务，户部钱是准敕收贮，不合别支。又所<br>授员外官，亦非旧制。宗元在永州日，见百姓庄宅公验，有司户李邕判给处，足<br>明皆是正官。今请悉依故事为准，并废员外所置。凡在贬黜，授以正员，责其成<br>功，俾无虚授。贮钱既免，支用加数，足应军须，实冀货不滥分，官无旷职。谨<br>状。<br>○柳州上本府状（元注云：莫诚救兄莫荡，以竹刺莫果右臂，经十一日身死，<br>莫诚禁在龙城县。准律，以它物殴伤二十日保辜内死者，依杀人论。本府，谓桂<br>管观察府也。）<br>右奉牒准律文处分者，已帖县准牒待秋分后举处分讫。（“举”，一作“与”。）<br>伏以中丞（谓裴行立。）慈惠化人，孝悌成俗，属吏所见，皆许申明。至公之下，<br>敢竭愚虑。窃以莫诚赴急而动，事出一时，解难为心，岂思他物。救兄有急难之<br>戚，（《诗》：兄弟急难。）中臂非必死之疮，不幸致殂，揣非本意。按文固当<br>恭守，抚事亦可哀矜。断手方迫于深哀，（汉王修谏袁谭曰：“兄弟左右手也。<br>将斗而断其右手，可乎？”）周身不遑于远虑。（周，防也。）律宜无赦，使司<br>明至当之心；情或未安，守吏切惟轻之愿。（《书》：罪疑惟轻。）况俟期尚远，<br>禀命不遥。伏乞俯赐兴哀，特从屈法，幸全微命，以慰远黎。则必阖境荷慈育之<br>恩，岂惟一夫受生成之赐。傥以律文难变，使牒已行，则伏望此状便令废格。<br>（音阁。）轻肆尘黩，惶战交深。谨录状上，奉听处分。<br>○为裴中丞伐黄贼转牒（裴中丞，行立也。次前《谢表》作。）<br>当管奉诏，（当管，桂管。）与诸管齐进，（诸管，谓容管、邕管、广南等<br>路。）诛讨邕管草贼黄少卿。汉军马步等若干人，各具兵马数及军将若干，前牒<br>奉处分。<br>窃以天启昌期，大功毕集，神开兴运，微恶尽除。黄少卿等历稔逋诛，举宗<br>肆暴，（注见前表。）恃狡兔之穴，（《战国策》：狡兔有三窟，仅得免其死耳。<br>窟，穴也。）跧伏偷安；（王文考《鲁灵光殿赋》曰：狡兔跧伏于柎侧。跧，<br>徂顽、庄缘二切。）凭孽狐之丘，（《庄子》：步仞之丘陵，巨兽无所隐其躯，<br>而孽狐为之祥。孽，妖孽。祥，怪也。）跳踉见怪。（跳，音迢。踉，音良，走<br>也。）以为威弧不射，（《易》：弧矢之利，以威天下。）天网可逃。（《老子》：<br>天网恢恢，疏而不失。）侵逼使臣，隳犯王略，恣其毒虐，速我诛锄。敌国尽在<br>于舟中，（《史记》：吴起谓武侯曰：“君不修德，舟中之人皆敌国也。”）还<br>师已期于席上。（赵充国上屯田十二事，其一事曰：治隍陿中道桥，令可至鲜水，<br>以制西域，信威千里，从枕席上过师。）谓宜投戈顿颡，面缚乞身，（《左传》<br>僖六年：许男面缚衔璧。面缚者，谓缚手于后，唯见其面。）归郡邑于王官，效<br>黎献于天吏。（《书》：黎献，黎民之贤者。又曰：天吏逸德，烈于猛火。）而<br>乃缮兵补卒，增垒闭途，正当天讨之辰，（《书》：天讨有罪。）更积鬼诛之罪。<br>（《庄子》：为不善于幽暗之中者，鬼得而诛之。）众轻斗蚁，（晋殷仲堪父尝<br>患耳聪，闻床下蚁动，谓之牛斗。）勇劣怒蛙。（《韩非子》云：越王伐吴，欲<br>人之轻死也，出见怒蛙，乃为之轼。从者曰：“奚敬于此？”王曰：“为其有气<br>故也。”事亦见《吴越春秋》。）纤缟当强弩之初，（《韩安国传》：强弩之末，<br>不能入鲁缟。缟，素也。）孤豚偾肥牛之下。（《左传》昭公十三年：牛虽瘠，<br>偾于豚上。偾，仆也。偾，佛问切，又音愤。）事同拾芥，力易摧枯。杪忽蜂腰，<br>虚见辱于齐斧；（《易·旅卦》：旅于处，得其资斧。子夏传及众家并作“齐斧”。<br>张轨云：齐斧，盖黄铖斧也。张晏云：整齐也。齐，侧皆切。）突梯鼠首，滥欲<br>寄于旄头。（旄头，胡星也。天子前驱。）剿绝有时，（《书》：天用剿绝其命。<br>剿，子小切。）不索何获？（《左传》：吴光云上国有言曰：不索何获。）<br>某（行立。）拱稽致命，（《吴语》：拥铎拱稽。注云：拱，持也。稽，棨<br>戟也。或云：稽，计兵名籍。）执锐忘生。（被坚执锐。锐，兵也。）车甲既备<br>于小戎，（《诗·秦风》：小戎，美襄公也，备其兵甲以讨西戎。注云：小戎，<br>兵车也。）鲸鲵岂逃于诛戮！（《左传》宣十二年：古者明王伐不敬，取其鲸鲵<br>而封之，以为大戮。鲸鲵，大鱼名。以喻不义之人吞食小国。）窃观上略，（兵<br>法有上中下三略。）总制中权。（“制”，一作“帅”。《左传》宣十二年：前<br>茅虑无，中权后劲。权，谋也。中权者，谓中军制谋。）战士义激于身心，列校<br>势成于臂指。蹶张之技，（《汉·申屠嘉传》：申屠嘉以材官蹶张，从高祖击顶<br>羽。如淳曰：材官之多力，能脚踏强弩张之，故曰蹶张。师古曰：弩以手张之曰<br>擘张，以足踏曰蹶张。蹶，音厥。）尽出于山林；拔距之材，（《汉·甘延寿传》：<br>投石拔距，绝于等伦。颜师古曰：拔距者，有人连坐相把据地距以为坚，而能拔<br>取之。）遍征于川洞。（南夷皆居洞穴，故曰川洞。）赏悬香饵，（《黄石公记》<br>曰：芳饵之下，必有悬鱼；重赏之下，必有死夫。）令布疾雷，莫不鼓舞戎行，<br>虔恭师律。（《易》：师出以律。律，法也。）投躯不愆于羽檄，（汉高祖曰：<br>“吾以羽檄征天下兵，未有至者。”注：檄，木简，长尺二寸。用征召，急则插<br>以鸟羽，示急也。）跂足惟俟于牙璋。（《周礼·典瑞》云：牙璋以起军旅，以<br>治兵守。注：牙璋，瑑以为牙。牙齿，兵象，故以牙璋发兵也。跂，举踵也。<br>跂，去智切。）<br>今月某日，奏事官米兰回捧受诏命，神飞首勇，足蹈心驰，欢声洽于万夫，<br>胜气横于千里。国容不入，（《司马法》曰：古者国容不入军，军容不入国。）<br>屦且及于寝门；（《左传》宣十四年：楚使申舟聘于齐。及宋，宋人杀之。楚子<br>闻之，投袂而起，屦及于窒皇，剑及于寝门之外。窒皇。寝门阙也。）家事勿关，<br>土已填于左阖。（《国语》：勾越伐吴。入命夫人，自今日以后，内政无出，外<br>政无入。内有辱，是子也。外有辱，是我也。王出，夫人送王不出屏，乃阖左阖，<br>填之以土。）即以月日全军出次，（《左传》庄三年：凡师一宿为舍，再宿为信，<br>过信为次。）分道并进，所期戮力，敢告同心。孔大夫（御史大夫岭南节度使孔<br>戣。）贞直冠时，清明格物，（《礼记》：清明在躬。又曰：致知在格物。注云：<br>格，来也。物，犹事也。）全体许国，一心在公，兵精食浮，（浮，足也。）为<br>日固久。容府杨中丞（御史中丞容管经略使阳旻。本误作“杨”耳。）以义烈为<br>己任，勋袭太常；（太常，以纪成绩。）安南李中丞（御史中丞安南都护李象古。）<br>以英武为家风，（象古，嗣曹王皋之子。）业传彝器。（彝，谓宗彝。）并膺邦<br>寄，克达皇威。南则浮海济师，共集堂堂之阵；（《孙子》：勿击堂堂之阵。）<br>东则横江誓众，用成善善之功。（《孙子》：见胜不过众人之所知，非善之善者<br>也。《诗·缁衣》：以明有国善善之功焉。公此语，义取《孙子》，而句取《缁<br>衣》。）以此鼓行，坐观尽敌。刑惟勿喜，诛有可哀。征侧之勇冠一方，竟就伏<br>波之戮；（《马援传》：交趾女子征侧及征贰反。于是玺书拜援伏波将军，南击<br>之。军至浪泊上与贼战，遂大破之。援追征侧等，斩其首，传洛阳。）吕嘉之威<br>行五岭，终摧下濑之师。（汉武帝时，南越王愿欲内附，独其相吕嘉建德反。朝<br>廷于是命路博德为伏波将军，杨仆为楼船将军，及归义粤侯二人为下濑将军，共<br>讨之。嘉遂与其属数百人亡入海，寻复追斩之。南粤乃平。见《南粤传》。）嗟<br>此陋微，自贻擒灭，勉成良画，速致殊勋。虽荒徼之地，固不劳于有征；而升平<br>之年，将自此而何事。书之竹帛，实谓扬名。事须移牒邻管，以成犄角。（《左<br>传》：譬诸捕鹿，晋人角之，戎人掎之。）举牒者。<br>○贺诛淄青逆贼李师道状（一作“贺中书门下”，下同。次前《柳州贺破东<br>平表》作。）<br>右今月三日，（元和十四年三月初三日。）得知进奏官某报前件，贼以前月<br>九日（二月九日斩李师道。）克就枭戮者。<br>伏以天启圣期，神资良弼，（《书》：梦帝赉予良弼。）必有惩讨，以致升<br>平。蠢尔凶渠，（《诗》：蠢尔蛮荆。蠢尔，动貌。）敢行悖乱，缔交于雷霆之<br>下，（缔，音帝，结也。时宪宗讨吴元济，李师道、王承宗阴党援，乃伏盗京师，<br>刺用事大臣。）效逆于化育之辰，逞豺声以欺天，（《左传》：蜂目而豺声，忍<br>人也。）恣狼心而犯上。（《左传》：狼子野心。）嘉谟克协，威命旁行，破竹<br>宁比其发机，（杜预伐吴曰：“今兵威已振，譬如破竹，数节之后，迎刃而解。”）<br>走丸未喻于乘胜。（《孙子序》：如丸之走盘。）浊河清济，（浊河，黄河。）<br>曾无沟洫之虞；大岘琅邪，（刘裕伐南燕慕容超，公孙五楼请据大岘，超不从，<br>遂败。河、济、大岘、琅邪皆淄、青间山水名。岘，胡典切。）不闻崖岸之阻。<br>天兵四合，贼众屡摧。然后赦劫胁之辜，许其归复；宽诖误之典，（《汉·文帝<br>纪》：济北王反，诖误吏民。诖，古卖切。）期以抚循。外怛皇威，中感圣德，<br>虽在枭镜，（《郊祀志》：古者天子祠黄帝，用一枭、破镜。孟康曰：枭，鸟名，<br>食母。破镜，兽名，食父。枭，坚尧切。）岂不知归。是以未极诛锄，遽闻内溃。<br>鲸鲵已戮，见东海之无波；氛沴尽消，（沴，音戾。）仰太阳之普照。功格于天<br>地，化合于阴阳。一德方继于《商书》，（《书》：咸有一德。）降神自同于周<br>《雅》。（《诗》：维岳降神，生甫及申。）遂使垂白遗老，再逢大宝之安；<br>（“大宝”，一作“天宝”。）搢绅诸生，远期贞观之理。<br>某特承朝奖，谬列藩臣，常以突刃触锋，未为效节，膏原润草，岂足酬恩，<br>寤寐抚心，不遑宁处。今则削平之际，惭无尺寸之功；开泰方初，徒受丘山之宠。<br>无任愤激屏营之至。抃舞欢庆，倍百恒情。<br>○贺平淄青后肆赦状（注见上。）<br>右伏奉二月日德音，（一本云二十二日。）以淄、青削平，庆赐大洽，率土<br>之内，抃跃无穷。<br>伏以周灭三监，俱明诛放之罚；（《书》：武王崩，三监及淮夷叛。《汉书<br>·地理志》：周既灭殷，分其地为三国，《诗·风》邶、鄘、卫是也。邶，以封<br>纣子武庚；鄘，管叔尹之；卫，蔡叔尹之。以监殷民，谓之三监。）汉平七国，<br>更严斩杀之科。（《景帝纪》：七国反，太尉周亚夫、将军窦婴将兵击破之。斩<br>首十余万级，追斩吴王濞于丹徒，胶西王等皆自杀。六月，诏曰：今濞等已灭，<br>吏民当坐濞等及逋逃亡军者皆赦之。楚元王子艺等，与濞等为逆，朕不忍加法，<br>除其籍，毋令污宗室。）未有翦覆凶渠，抚存疑类，威暂行而德洽，诛才及而恩<br>加。操兵者悉获归休，秉耒者更闻优复。与之种食，分以货财，疾苦尽除，鳏孤<br>咸育。葬战死之骨，增以赏延；怜刃伤之肌，存其廪给。涤山川之旧污，申节义<br>之余冤。功多受三事之荣，（《诗》：三事大夫，莫肯夙夜。注云：三事，谓三<br>公也。元和十四年二月丁巳，斩李师道。壬戌，田弘正奏捷到。癸酉，加弘正检<br>校司徒同平章事，故云。）节著有十连之宠，（《礼记》：十国以为连，连有帅。<br>是月庚午，以淄青都知兵马使刘悟为义成军节度使，故云。）较然逆顺，益以彰<br>明。和气远周，罢七旬之干羽；（《书》：舞干羽于两阶。七旬，有苗格。）仁<br>风溥畅，收六月之车徒。（《诗》：六月栖栖，戎车既饬。）寰海永康，夷夏均<br>庆。<br>某忝司戎旅，获奉升平，当伊尹无耻之辰，（《书》：伊尹曰：予弗克俾厥<br>后为尧舜，其心愧耻，若挞于市。）见咎繇惟轻之德。（《书》：罪疑惟轻。）<br>抃跃之至，倍万恒情。无任庆贺之至。<br>○贺分淄青诸州为三道节度状（一作“使”。注见前卷《贺分淄青三道表》。）<br>右某伏见某月日制，分淄青诸州为三道节度、都团练、观察等使者。（元和<br>十四年二月，命户部杨於陵为淄青宣抚使，并分师道地。於陵按图籍，视土地远<br>近，计士马众寡，校仓库虚实，分为三道，使之适均。以郓、曹、濮为一道，淄、<br>青、齐、登、莱为一道，兖、海、沂、密为一道。）<br>害气尽除，和风溥畅。（一作“远畅”。）裂壤既分其形胜，经野必正其提<br>封，（《周礼》：体国经野。注云：经，谓为之里数。）河、济异宜，（《书》：<br>济、河惟兖州。）海、岱殊服。（《书》：海、岱惟青州。）八命作牧，（《周<br>礼》：八命作牧，九命作伯。）无闻威福之源；十国为连，（见前篇注。）已肃<br>澄清之政。鼠无夜动，（《左传》襄二十三年：夫鼠昼伏夜动，不穴于寝庙，畏<br>人故也。）鸮变好音，（《诗》：翩彼飞鸮，集于泮林。食我桑椹，怀我好音。）<br>惠泽岂俟于崇朝，仁化宁期于必代。（孔子曰：如有王者。必世而后仁。）遂使<br>琅邪即墨，田生无虑其异谋；（汉高祖六年，田肯贺上曰：“齐有琅邪、即墨之<br>饶，南有泰山之固，西有浊河之限，非亲王子弟莫可王齐者。）聊、摄、姑、尤，<br>晏子但闻其善祝。（《左传》昭二十年：晏子曰：“祝有益也，诅亦有损。聊、<br>摄以东，姑、尤以西，为人也多矣，虽其善祝，岂能胜亿兆之诅？”聊、摄，齐<br>西界也。平原聊城县东北有摄城。姑、尤，齐东界也。姑水、尤水皆在城阳郡南<br>入海。）<br>恭以相公谟参禹绩，（《诗》云：丰水东注，维禹之绩。）制出萧规，（<br>《扬子》：萧也规，曹也随。）光辅圣神，永康黎献。某获逢开泰，忝守方隅，<br>抃跃之诚，倍百恒品。<br>○为裴中丞上裴相贺破东平状（裴中丞，行立。裴相，度。亦次《表》作。）<br>右伏以逆贼李师道克就枭擒，已具中书门下状贺讫。某忝居末属，（行立与<br>度同族。）特受深恩，踊跃不宁，辄复披露。窃以自古中兴之主，必有命代之臣，<br>一德同功，以叶休运。故申、甫、方、召，（邵，当作召。谓申伯、尹吉甫、方<br>叔、召虎。）成宣王复古之勋；（《诗·车攻》，宣王复古也。）吴、邓、寇、<br>耿，（谓吴汉、邓禹、寇恂、耿恂。一作“寇、邓、耿、吴”。）致光武配天之<br>业。此皆上下齐志，中外悉心。虽成功则多，而陈力甚易。岂若阁下挺拔英气，<br>迈越常流，独契圣谟，以昌鸿业。庙略初定，异议纷然，诋讪盈朝，萋斐成市。<br>（《诗》：萋兮斐兮，成是贝锦。）阁下秉心不惑，定命弥坚。（《诗》：訏谟<br>定命。）讨淮右之凶，则下车而授首；（淮右，谓吴元济。）服恒阳之虏，则驰<br>使而革心。（恒阳，谓王承宗。度在淮西，布衣柏耆以策说度曰：“元济就擒，<br>王承宗破胆矣。愿得书往说之，可不烦兵而服。”度遣之。承宗惧，请以二子为<br>质，及献德、棣二州。）况师道恶稔祸盈，鬼怨神怒，恣行悖慢，敢肆欺诬。天<br>兵四临，所至皆捷。次又舍其将校，许以归还，罪止一夫，恩加百姓，豺狼感化，<br>枭镜怀仁。（枭、镜，注已见上。）自致诛夷，以成开泰，万方有庆，四海无虞，<br>遂令率土之人，尽识太平之理。盛德大业，振古莫俦。然则布政明堂，勒功东岳，<br>光垂后祀，辉映前王。神化永属于圣君，崇勋实归于宗衮。庆贺之至，倍万恒情。<br>○为裴中丞上裴相乞讨黄贼状（韩本标曰：“赵本与上裴相状合为一篇”。<br>次前《谢讨贼表》作。）<br>某材质无堪，授任非次。当有事之日，忠恳莫施；遇成功之辰，惭愤空积。<br>陈力之志，誓死不渝，伏惟仁恩，终赐展效。<br>今者中华宁谧，异类服从，唯此南方，尚余寇孽。伏以黄少卿等，凭培塿<br>以自固，（自关而东，小冢谓之培塿。又云：小阜也。培，薄口切。塿，郎<br>口切。）合莝脆以为强。（莝，寸卧切，斩刍也。脆，此芮切，易断也。一曰<br>“莝”当作“辶莝”，七戈切。《选》：禀质<辶莝>脆。《广雅曰》：<辶莝>，<br>亦脆也。）劫胁使臣，侵暴列郡。虽狐鼠之陋，无足示威，而蜂虿之微，（虿，<br>丑迈切。）犹能害物。必资翦伐，方致和平。庶尽驽蹇之劳，以答恩荣之重。抚<br>心踊跃，夙夜不宁，私布丹诚，敢期明鉴。无任感激屏营之至。<br>○为桂州崔中丞上中书门下乞朝觐状（中丞，崔咏。一本作“上宰相状”。<br>次前《请朝觐表》作。）<br>右某幸遇文明，叨承委寄，理戎典郡，十有四年，瞻恋阙廷，神魂飞越。顷<br>在邕州，（注见前表。）累陈诚恳，谬尸进律之宠，（《礼记》：有功德于民者，<br>加地进律。）未遂执珪之愿。（《左传》：朝聘有圭。《诗》：以其介圭，入觐<br>于王。）相公膺贤辅圣，大叙彝伦，（《书》：彝伦攸叙。）中外之臣，出入更<br>践。某自领桂管，（元和八年十二月，咏迁桂管。）又逾再周。（注并见前。）<br>企鸾鹭于紫霄，独无羽翼；仰星辰于黄道，（《浑天图》：天有黄赤二道。《礼<br>记》疏：日月四时游于黄道，其方不同。）徒竭丹诚。（“丹”一作“精”。）<br>况正月会朝，远夷皆至，六岁来见，要服有期。（《书》：六年，五服一朝。<br>《国语》：要服者贡。注云：要服，六岁一见。）岂使班超之望长悬，（《东汉<br>·班超传》：超以久在绝域，年老思归。十二年上疏曰：太公封齐，五世葬周。<br>狐死首丘，代马依风。夫周、齐同在中土千里之间，况于远处绝域，小臣能无首<br>丘依风之思哉！）子牟之恋空积。（《庄子》：魏公子牟曰：“身居江湖之上，<br>心驰乎魏阙之下。”）伏乞特申微愿，录受冗员，征故事而不遗，揆夙志而斯毕。<br>入天子之国，愿附礼于小侯；拜丞相之车，（袁盎为吴相，告归，道逢丞相申屠<br>嘉，下车拜谒。）敢希荣于下客。（“下”，一作“上”。）无任恳祷屏营之至。<br>轻渎威重，战汗伏深。谨状。（一本止于“下客”，无后数句。）<br>○为南承嗣上中书门下乞两河效用状（次前《请从军状》作。）<br>右伏以越败夫差，多会稽纳宦之子；（《越语》：孤子寡妇疾疹贫病者，纳<br>宦其子。注云：宦，仕也。仕其子而教之。）赵摧栗腹，即长平死事之孤。（<br>《赵世家》：武成王十五年，燕王喜使丞相栗腹约欢于赵。还报燕王曰：“赵壮<br>者皆死长平，其孤未壮，可伐也。”燕师至赵，廉颇逆击之，破杀栗腹。）何者？<br>义烈之余，色气猛厉，上将效于国用，下欲济其家声，所以愤激凄怆，常思致命<br>者也。<br>某先父死难睢阳，（事见集中《南霁云庙碑》。）事存简册，累降优诏，荣<br>及子孙。爰自繦緥，超升品秩，（注：见前《状》。）肉食廪给，未尝暂停。<br>顷守涪州。属西蜀遘逆。（永贞元年八月，剑南度支副使刘辟自为节度留后。）<br>将致死命，以尽夙心。寝戈尝胆，志愿未究。会刀笔之吏，置以深文，（事见集<br>中《送南涪州序》。）首级之差，（冯唐对文帝曰：“云中守魏尚，坐上功首虏<br>差六级，陛下下之吏，削其爵。”）今复谁辩？薏苡之谤，（马援征交趾，常饵<br>薏苡，欲以为种。军还，载之一车。后有上书谮之者，以为前所载还，皆明珠文<br>犀，光武大怒。）不能自明，犹赖旧勋，谪居乐土。（时承嗣谪永州。）食人力<br>之粟，守无事之官，拳拳血诚，无所陈露。伏见明制兴师，讨伐恒、冀，（注见<br>前状。）蔑尔小丑。尚欲逋诛。某材非古人，志慕前烈，愿得身当一队，（李陵<br>曰：“臣所将屯边者，皆荆楚勇士奇才剑客，愿得自当一队。”）效死戎行。竭<br>平生之忠恳，申幽明之冤痛，抚剑心往，发言涕零。<br>尝闻汉法，有奋击匈奴者，诸侯不得拥遏。又况丞相总军国之重，定廊庙之<br>谋，固当弘奖，无所弃捐。伏乞哀悯收抚，以成其心。无任恳迫惶恐之至。<br>○柳州上中书门下举柳汉自代状（与前《举监察御史柳汉自代表》同作。）<br>右伏准元和六年十月十七日敕，常参官授上后，三日内举一人以自代。便具<br>所举人兼状上中书门下者。今奏请前件官自代，谨连状。<br>○为长安等县耆寿诣相府乞奏复尊号状（注已具三十七卷《请复尊号表》。）<br>长安县耆寿某乙若干人。（一本无上文。）右某等伏以生长明时，游泳皇泽，<br>鼓腹且知于帝力，食毛敢忘于君恩。（《左传》：食土之毛。谁非君臣。）窃见<br>近者祥瑞所陈，周于百郡，丰稔之报，均于四方。有以知上玄降灵，诞告嘉应，<br>彰我君文明之化，仁育之恩。大道既行，鸿名未举，是以殷勤昭著，如斯而不已<br>者也。某皆陶煦纯仁，（煦，吁具切。温也。）成此耇老，生既无补，死而何求！<br>唯愿上闻帝阍，复建尊号，用彰圣德，以报皇慈。披露血诚，伏守天阙，糜躯碎<br>骨，犹生之年。谨以今日诣光顺门辄进表讫。（“表”，一作奏。）<br>伏惟相公赞翊明主，（“赞翊”，一作“协赞”。）共致太平，而使名号尚<br>郁，天人失望，草野愚鄙，窃有惑焉！伏望敷奏之际，开陈其要，俾下情允达，<br>大愿克从，退就泉壤，乐而无恨。轻黩相国，伏待典刑。谨状。<br>○为京畿父老上府尹乞奏复尊号状（此当在前《状》前作。）<br>长安县耆老某乙等若干人。（上本无上文。）右某等幸以羸老，获睹升平，<br>蹈舞薰风，讴歌寿域。譬之草木，何以报天？寤寐焦劳，不知所措。<br>伏见圣君临御，玄化升闻，瑞应匝于万方，（匝，作答切。与“币”同。）<br>丰报穷于四海。神祇注意，天地倾心，觉悟生人，必有为者。（一作“必将有为”。）<br>盖以挹损徽号，近二十年，（兴元元年罢尊号。）盛德益光，大名未复，致远迩<br>积虑，幽明愤怀。故自古以来，嘉瑞之至，未有如今岁之盛也。斯乃上玄深旨，<br>下人恳诚，勤勤相符，正在于此。某等眷恋明时，朝夕是切，唯愿早复大号，以<br>契天心。庶得圣政益光，鸿化弥远，少遂踊跃之甚。今请诣光顺门进表，昧死上<br>陈。<br>伏以侍郎（贞元十七年十月，以吏部侍郎韦夏卿为京兆尹。）道合君臣，惠<br>敷黎庶，倘遂收采愚虑，致贡天庭，俾草莱微诚，得达万乘，非所敢望，惶惧伏<br>深。谨状。<br><hr>
