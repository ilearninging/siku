<h4>《集部·柳宗元集·卷二  古赋》<b class="x">作者：柳宗元</b></h4>
○佩韦赋（并序西门豹性急，故佩韦以自缓。董安于性缓，故佩弦以自急。韦，皮绳，喻缓也。弦，弓弦，喻急也。事见《韩非子》。范丹自以狷急不能从容，常佩韦以自戒。事见《后汉书》。据集有《与吕温书》云：自吾得友君子，而后知中庸之门户阶室，此贞元末事也。时公愿学中庸，见于文字者甚多，赋亦当作于贞元二十年后欤？韦，雨非切。）柳子读古书，睹直道守节者即壮之，（壮，一作状之。即，一作则。）盖有激也。恒惧过而失中庸之义，慕西门氏佩韦以戒，故作是赋。其辞曰：邈予生此下都兮，块天质之悫醇。日月迭而化升兮，■Ａ４遁初而枉神。（枉，一作柱。一作衽神。一作在神。■Ａ４，音浸。）雕大素而生华兮，（《广雅》云：大素，质之始也。华，犹薄也。生，一作成。）汩末流以丧真。（汩，音骨。）睎往躅而周章兮，（睎，慕也。周章，不决貌。）懵倚伏其无垠。（垠，一作根。懵，迷惑不明也。《老子》：祸兮福所倚，福兮祸所伏。垠，垠堮也。懵，母总、母亘二切。）世既夺予之大和兮，眷授予以经常。循圣人之通途兮，郁纵臾而不扬。（纵臾，犹勉强也。注见《贞符》。纵，子勇切。臾，音勇。）犹悉力而究陈兮，获贞则于典章。嫉时以奋节兮，悯己以抑志。登嵩丘而垂目兮，（嵩，自中切，中丘也。）瞰中区之疆理。（瞰，苦滥切，下视也。）横万里而极海兮，颓风浩其四起。恟惊怛而踯躅兮，（恟，音凶，又上声，忧恐也。踯躅，行不进貌。）恶浮诈之相诡。思贡忠于明后兮，振教导乎遐轨。（乎，一本作之。）纷吾守此狂狷兮，（纷，音分。）惧执竞而不柔。（柔，一作求。竞，强也。《诗》：执竞武王。）探先哲之奥谟兮，（奥，于到切。）攀往列之洪休。（列，一作烈。）曰沈潜而刚克兮，（《书》：沈潜刚克。）固谠人之嘉猷。（谠，音党，直言也。）嗟行行而踬踣兮，（行行，刚强貌。《论语》：子路行行如也。踬，跲也。行行，并下浪切。踬，音致。踣，蒲墨切。）信往古之所仇。彼穹壤之廓殊兮，寒与暑而交修。执中而俟命兮，固仁圣之善谋。吾祖士师之直道兮，亦愀然于伐国。（《论语》：柳下惠为士师，三黜。人曰：“子未可以去乎？”曰：“直道而事人，焉往而不三黜？”《董仲舒传》：鲁君问柳下惠“吾欲伐齐何如？”下惠曰：“不可。”归而有忧色，曰：“吾闻伐国不问仁人，此言何为至于我哉！”愀，七小切，色变。）尼父戮齐而诛卯兮，本柔仁以作极。（定十年《谷梁传》：公会齐侯于夹谷，孔子相焉。齐人使优施舞于鲁君之幕下，孔子曰：“笑君者罪当死。”使司马行法焉，首足异门而出。《家语》：孔子为鲁司寇，七日，而诛乱政大夫少正卯，戮之于两观之下。）蔺竦颜以诮秦兮，入降廉犹臣仆。（秦、赵会于河外渑池。秦王请赵王鼓瑟，赵王鼓之。蔺相如复请秦王鼓缶，秦王不肯，相如曰：“五步之内，臣得以颈血溅大王矣。”左右欲刃相如，相如张目叱之，皆靡。秦王为一击缶。赵王归国，以为上卿。廉颇曰：“相如以口舌位居吾上，必辱之。”相如闻之，引车避曰：“顾吾念之，强秦不敢加兵于赵者，徒以吾二人在也。今两虎共斗，其势不俱生。吾所以为此者，先国家之急而后私雠也。”降，谓下也。一本犹上有以字。）吉优繇而布和兮，残萑蒲以屏匿。（吉，郑子太叔游吉也。《左氏》昭公二十年：子太叔为政，不忍猛而宽。郑国多盗，取人于萑苻之泽。太叔悔，兴徒兵以攻之，萑苻之盗少止。萑，音丸。苻，与蒲同。繇，与游同。《前汉》：优繇亮直。）刿拔刃于霸侯兮，退■Ａ５々而畏服。（刿，曹沫也。《左氏》、《谷梁》作曹刿。齐桓公与鲁会于柯而盟。刿执匕首劫齐桓公，左右莫敢动。刿曰：“大国侵鲁，亦已甚矣，今鲁城坏，即压齐境，君其图之。”桓公乃许尽归鲁之侵地，刿投其匕首，下坛，就其群臣之位，颜色不变，辞令如故。■Ａ５々，谨也。《博雅》云：谨敬之貌。《史·鲁世家》：■Ａ５々如畏然。刿，音桂。躬，丘六切，又弓、穹二音。）宽与猛其相济兮，孰不颂兹之盛德。克明哲而保躬兮，恢《大雅》之所勖。（《诗·大雅》云：既明且哲，以保其身。勖，音旭，勉也。）阳宅身以执刚兮，率易帅而蒙辜。（《左传》文五年：阳处父聘于卫，过宁，宁嬴曰：“沈潜刚克，高明柔克。夫子一之，其不没乎？”六年，晋搜于夷，使狐射姑将中军，赵盾佐之。阳处父至自温，改搜于董，易中军。狐射姑怨阳子之易其班也，九月，使续鞫居杀处父。）羽愎心以盭志兮，首身离而不惩。（羽既败垓下，乃自刎而死。王翳取其头，余骑相蹂践争项王，相杀者数十人。最其后，郎中骑杨喜等五人各得其一体。愎，很也。盭，戾也。愎，蒲逼切。盭，音戾。）云岳岳而专强兮，果黜志而乖图。（《前汉·朱云传》：五鹿岳岳，朱云折其角。师古曰：长角貌。成帝时，云尝言于朝，愿赐尚方斩马剑，断佞臣张禹。上怒曰：“小臣居下讪上，廷辱师傅，罪死不赦。”御史将云下，云攀殿上槛折，呼曰：“臣得从龙逢、比干游于地下足矣！未知朝廷何如尔！”左将军辛庆忌死争之，上意始解。自是不复仕。）咸触屏以拒训兮，肆殒越而就陵。（《前汉》：陈万年病，召子咸教戒于床下，语至夜半，咸睡，头触屏风，万年怒，咸谢曰：“具晓所言，大要教咸谄也。”万年遂不复言。万年死，元帝擢咸为史中丞。以言石显，髡为城旦。）冶讦谏于昏朝兮，名崩弛而陷诛。（《左氏》宣公九年：陈灵公与孔宁、仪行父通于夏姬，皆衷其衵服，以戏于朝。泄冶谏曰：“公卿宣淫，民无效焉。且闻不令，君其纳之。”公曰：“吾能改矣。”公告二子，二子请杀之，公弗禁，遂杀泄冶。讦，音羯，告也。）苟纵直而不羁兮，乃变罹而祸仍。（罹，音漓。仍，一作俱。）历九折而直奔兮，固摧辕而失途。（汉王阳为益州刺史，行部至邛崃九折坂，叹曰：“吾奉先人遗体，奈何数乘此险。”）遵大路而曲辙兮，又求达而不能。广守柔以允塞兮，抵暴梁而坏节。（梁冀鸩杀质帝，李固、胡广、赵戒、杜乔皆以清河王蒜宜立为嗣。先是，蠡吾侯志娶冀妹，冀欲立之。众论既异，明日，冀会公卿，意气凶凶，言辞激切，胡广、赵戒皆畏惮，曰：“惟大将军令。”而固与乔坚守本议。冀激怒，竟立蠡吾侯，是为桓帝。遂枉害李固、杜乔。固临命，与胡广、赵戒书曰：“梁氏迷谬，公等曲从。受主厚禄，颠而不扶，倾覆大事，后之良史，岂有所私？”广、戒得书悲惭。）家捴谦而温美兮，胁子公而丧哲。（《左传》宣四年：子公与子家谋杀郑灵公。子家曰：“畜老犹惮杀之，况君乎？”反谮子家，子家惧而从之。夏，弑灵公。）义师仁而恶很兮，（一本无恶字。）遂溃腾而灭裂。（宋义下令，谓项羽很如狼，羽即帐中斩其头。或曰翟义也。为东郡太守，王莽居摄，义心恶之，乃立东平王子信为天子，自号大司马，举兵讨之。莽遣将攻之。义不胜，与刘信弃军亡去，捕得，尸磔陈都市，夷灭三族。）斯委懦以从邪兮，（懦，一作儒。）悼上蔡其何补。（始皇崩于沙丘。赵高欲杀太子扶苏，而立胡亥，谓丞相斯云云，斯曰：“安得亡国之言，此非人臣所当议也。”高曰云云，斯曰云云，高曰云云，斯曰云云，高曰云云，斯乃仰天而叹，垂泪太息曰：“嗟夫，独遭乱世，既以不能死，安托命哉！”于是斯乃听高。其后，为高所谮，具斯五刑，论腰斩咸阳市。出狱，谓其中子曰：“吾欲与若复牵黄犬出上蔡东门，逐狡兔，岂可得乎？”遂父子相哭，而夷三族。事详见《史记》李斯本传。）徐偃柔以屏义兮，倏邦离而身虏。（张华《博物志》：徐偃王治其国，仁义著闻，诸侯服从。周王使楚伐之。偃王仁，不忍斗其民，为楚所败，走彭城武原东山下。）桑弘和而却武兮，涣宗覆而国举。（桑弘和，一作乘柔知，名字不同，事不可得而考。）设任柔而自处兮，蒙大戮而不悟。（任柔，一作仁柔，其事未详，或云鱄设诸，恐非。）故曰：纯柔纯弱兮，必削必薄；纯刚纯强兮，必丧必亡。韬义于中，（韬，音叨。）服和于躬；和以义宣，刚以柔通。守而不迁兮，变而无穷。交得其宜兮，乃获其终。姑佩兹韦兮，（姑，一作始。）考古齐同。乱曰：（乱，理也，所以重理一赋之意。）韦之申申，佩于躬兮。本正生和，探厥中兮。哲人交修，乐有终兮。庶寡其过，追古风兮。（追，一作进。）○扬雄酒箴（晁太史云：雄以讽成帝，其文为酒客难法度士。）子犹瓶矣。观瓶之居，居井之眉。处高临深，动常近危。酒醪不入口，藏水满怀。不得左右，牵于纆徽。一旦专碍，为■Ａ６所轠。身提黄泉，骨肉为泥。自用如此，不如鸱夷。鸱夷滑稽，腹大如壶。尽日盛酒，人复借酤。常为国器，托于属车。出入两宫，经营公家。繇是言之，酒何过乎？（专，上绢切。■Ａ６，丁浪切。轠，音雷。）○瓶赋（东坡云：扬子云《酒箴》，有问无答。子厚《瓶赋》，盖补亡耳。子厚以瓶为智，几于信道知命者。晁太史无咎取公此赋于《变骚》，而系之以词曰：昔扬雄作《酒箴》，谓鸱夷盛酒而瓶藏水，酒甘以喻小人，水淡以比君子。故鸱夷以亲近托车，而瓶以疏远居井而羸，此雄欲同尘于皆醉者之词也。故宗元复正论以反之，以谓宁为瓶之洁以病己，无为鸱夷之旨以愚人。盖更相明，亦犹雄为《反骚》，非反也，合也。今附《酒箴》于此篇首。赋大意，则谓鸱夷虽巧曲不忤于物，而或以致败众亡国之患。未若为瓶，师乎淡泊而不媚私昵，则非巧曲徼觊一时者之比，此公自喻云耳。）昔有智人，善学鸱夷。（鸱夷，字见《史记·齐世家》，范蠡自号鸱夷子皮。注云：盖以吴王杀子胥而盛以鸱夷，今蠡以有罪，故为号也。韦昭曰：鸱夷，革囊也。又蠡本传注则云：若盛酒之鸱夷，用则多所容纳，不用则可卷而怀，不忤于物。）鸱夷蒙鸿，（蒙鸿，并上声，广大貌。）罍罃相追。（罍，樽也。罃，缶也。罍，音雷。罃，音莺。罃字本作罂。一作斝，斝亦樽名。音假。）谄诱吉士，喜悦依随。开喙倒腹，（喙，吁秽切。）斟酌更持。味不苦口，昏至莫知。颓然纵傲，与乱为期。视白成黑，颠倒妍媸。（上倪坚切，下音嗤。）己虽自售，人或以危。败众亡国，流连不归。谁主斯罪，鸱夷之为。不如为瓶，居井之眉。（《酒箴》注云：眉，井边也。若人目上之有眉。作湄字者非。）钩深挹洁。（挹，酌也。）淡泊是师。和齐五味，（和，去声。齐，才诣切。）宁除渴饥。不甘不坏，久而莫遗。清白可鉴，终不媚私。利泽广大，孰能去之。绠绝身破，（《说文》云：绠，井索也。）何足怨咨。功成事遂，复于土泥。归根反初，无虑无思。何必巧曲，徼觊一时。（徼，求也。觊，幸也。徼，古尧切。觊，音冀。）子无我愚，我智如斯。○牛赋（公之《瓶赋》、《牛赋》，其辞皆有所托，当是谪永州后感愤而作。以牛自喻，谓牛有耕垦之劳，利满天下，而终不得其所为缄縢俎豆之用。虽有功于世，而无益于己。彼羸驴驽马，曲意从人，而反得所安，终谓命有好丑，非若能力，皆感愤之辞也。东坡云：岭外俗皆恬杀牛，海南为甚。乃书子厚《牛赋》遗琼州僧道赟，使晓谕之，即书此赋也。）若知牛乎？牛之为物，魁形巨首，垂耳抱角，毛革疏厚。牟然而鸣，（《说文》：牟，牛鸣。）黄钟满脰。（《月令》：中央土，律中黄钟之宫。黄钟，谓土也。脰，音豆，项也。）抵触隆曦，（音羲。）日耕百亩。往来修直，植乃禾黍。自种自敛，服箱以走。（《诗》：睆彼牵牛，不以服箱。箱，车上之器，可以盛者。）输入官仓，己不适口。富穷饱饥，功用不有。陷泥蹙块，常在草野。人不惭愧，利满天下。皮角见用，肩尻莫保。（尻，苦刀切。《说文》曰：脽也。）或穿缄縢，或实俎豆。由是观之，物无逾者。不如羸驴，（羸，音虆。）服逐驽马。曲意随势，不择处所。不耕不驾，藿菽自与。（藿，豆叶。菽，大豆。藿，音霍。）腾踏康庄，（《尔雅》：五达谓之康，六达谓之庄。）出入轻举。喜则齐鼻，怒则奋踯。当道长鸣，闻者惊辟。（辟，避也。项羽叱杨喜，人马俱惊，辟易数里。谓开张而易其本处，辟，音辟。）善识门户，终身不惕。牛虽有功，于己何益？命有好丑，非若能力。慎勿怨尤，以受多福。○解祟赋（并序）（祟，神祸也，音邃。据序云“柳子既谪”，盖在永州时作。）柳子既谪，（公永贞元年为礼部员外郎，以附王叔文，出为邵州。十一月，再贬永州司马。）犹惧不胜其口，筮以《玄》，遇《干》之八。其赞曰：“赤舌烧城，吐水于瓶。”（于，一作千。）其测曰：“君子解祟也。”（《太玄》：《干》以准《易》之《升》。次八，赤舌烧城，吐水于瓶。测曰：赤舌吐水，君子以解祟也。注：赤舌，谓九也。兑为口舌，八为木，木生火。火中之舌，故赤也。赤舌所败，若火烧城。《诗》曰：哲妇倾城，口舌之由也。金生水，故吐水也。水灭于火，虽有倾城之言，以水拒之，灾无由生矣。晁曰：宗元释《玄》之意，以谓其吉其凶，口实为之。赫然阳辟，黝然阴翕，炎以炽火，凉以激水，既以是燔，亦以是熄。盖静实君躁，以喻祟不外作，要自胜者常吉。）喜而为之赋。（一有曰字。）胡赫炎薰熇之烈火兮，（薰，一作重。熇，虚骄、黑各二切。炎气也。）而生夫人之齿牙。上殚飞而莫遁，（殚，音单，极也。遁，徒困切。）旁穷走而逾加。九泉焦枯而四海渗涸兮，（渗，下漉也。涸，水竭也。渗，所禁切。涸，音鹤，又胡故切。）纷挥霍而要遮。（要遮，注见《铙歌鼓吹曲》。）风雷唬唬以为橐龠兮，（《老子》：天地之间，其犹橐龠乎？注云：橐龠，中空虚，故能有声。橐以皮，龠以竹，橐以风动，龠以气动。唬，呼交切，又古伯切，虎鸣也。橐，音托。）回禄煽怒而喊呀。（回禄，火神。煽，炽也。喊，呵也。呀，张口貌。煽，音扇。喊，呼咸切，又虎览切。呀，虚牙切。）炖堪舆为甗钅敖，（堪舆，天地也。炖，风而火盛貌。甗，鬲属。钅敖，烧器也。炖，他昆切。甗，语蹇切，又平声，又去声。钅敖，音傲。）爇云汉而成霞。（爇，焚也。《左传》：爇僖负羁。爇，儒劣切。）邓林大椿不足以充于燎兮，（《列子》：夸父逐日，道死，其杖化为邓林，邓林广数千里焉。《庄子》：上古有大椿者，以八千岁为春，八千岁为秋。一本无于字。）倒扶桑落棠胶轕而相叉。（或作轇轕。《山海经》：大荒之中旸谷，上有扶桑，十日所浴，九日居下，一日居上，枝皆戴乌。《淮南子》曰：出于旸谷，登于扶桑，入于虞泉。轇轕，广大貌，亦杂乱貌。《灵光殿赋》：轇轕无垠。广大貌也。《东京赋》云：鈒戟轇轕。杂乱貌也。又《楚辞》：骑轇轕而杂乱兮。轕，音葛。）膏摇唇而增炽兮，焰掉舌而弥葩。（掉舌字见《史记》。苏秦掉三寸舌。葩，华也。葩，披巴切。）沃无瓶兮扑无彗。（慧，旋芮、徐醉二切，帚也。）金流玉铄兮，（《说文》：铄，销金也。宋玉《招魂》：十日代出，流金铄石。铄，式灼切。）曾不自比于尘沙。独凄己而燠物，愈腾沸而骹<齿可>。（骹，脚腰也。<齿可>，大啮也。一本作骸<齿可>。骹，苦交切。<齿可>，客牙切。）吾惧夫灼烂灰灭之为祸，往搜乎《太玄》之奥，（《太玄经》之秘奥也。）讼众正，诉群邪。曰：去尔中躁与外挠，姑务清为室而静为家。苟能是，则始也汝迩，今也汝遐。凉汝者进，烈汝者赊。譬之犹豁天渊而覆原燎，（《书》：若火之燎于原，不可向迩。而，一作以。豁，呼括切。燎，音了。）夫何长喙之纷拏。（长喙，赤舌也。拏，《说文》：牵引也。拏，女加切。）今汝不知清己之虑，而恶人之哗；不知静之为胜，而动焉是嘉。徒遑遑乎狂奔而西傃，盛气而长嗟。（傃，向也。傃，一作素。奔，一作莽。西傃，一作四索。）不亦辽乎！于是释然自得，以泠风濯热，（《庄子》：列子御风而行，泠然善也。《诗》：谁能执热，逝不以濯。）以清源涤瑕。履仁之实，去盗之夸。（《老子》：是谓盗之夸，非道也哉。去，上声。）冠太清之玄冕，佩至道之瑶华。铺冲虚以为席，驾恬泊以为车。浏乎以游于万物者，（浏，留、柳二音，水清深貌。）始彼狙雌倏施，而以祟为利者，夫何为耶！（雌，一作雄。）○惩咎赋（《唐书》本传载此赋。曰：宗元不得召，内悯悼，悔念往咎，作赋自儆。盖为永州司马时作。元和三年秋也。晁太史取此赋于《续楚辞》，序曰：宗元窜斥崎岖蛮瘴间，堙厄感郁，一寓于文，为离骚数十篇。惩咎者，悔志也。其言曰：“苟余齿之有惩兮，蹈前烈而不颇。”后之君子欲成人之美者，读而悲之。）惩咎愆以本始兮，孰非余心之所求？处卑污以闵世兮，固前志之为尤。始余学而观古兮，怪今昔之异谋。惟聪明为可考兮，追骏步而遐游。洁诚之既信直兮，仁友蔼而萃之。日施陈以系縻兮，（《骚》云：日康娱以自忘兮。系縻，一本作击摩。）邀尧、舜与之为师。（一无师字。）上睢盱而混茫兮，（睢盱，注见《铙歌鼓吹曲》，荒忽不可考信也。）下驳诡而怀私。（驳，一作駮。）旁罗列以交贯兮，求大中之所宜。曰道有象兮，而无其形。推变乘时兮，与志相迎。不及则殆兮，过则失贞。谨守而中兮，与时偕行。万类芸芸兮，（一作纭纭。《老子》：夫物芸芸，各归其根。注：芸芸，华叶茂盛也。）率由以宁。刚柔驰张兮，出入纶经。（纶，一作伦。）登能抑枉兮，白黑浊清。（一本，作清浊。）蹈乎大方兮，物莫能婴。奉訏谟以槙内兮，（訏，大也。谟，谋也。《诗》：訏谟定命。訏，音吁。）欣余志之有获。再征信乎策书兮，谓炯然而不惑。（炯，一作耿。征信，一作明信。）愚者果于自用兮，惟惧夫诚之不一。不顾虑以周图兮，专兹道以为服。谗妒构而不戒兮，犹断断于所执。（断，丁乱切。）哀吾党之不淑兮，（吾党，谓伾文之属也。）遭任遇之卒迫。（卒，音猝。）势危疑而多诈兮，逢天地之否隔。（《选》：启泰真之否隔兮。此谓顺宗有疾，宪宗监国之际。）欲图退而保己兮，悼乖期乎曩昔。欲操术以致忠兮，众呀然而互吓。（《集韵》：吓，以口距人。《庄子》：仰而视之曰吓。音赫。注：怒而拒物声也。又呼驾切。呀，虚牙切，张口貌。互字一本作予。）进与退吾无归兮，甘脂润乎鼎镬。（《说文》：镬，镌也。）幸皇鉴之明宥兮，累郡印而南适。（《汉书》：印何累累，绶若若耶！重积也。永贞元年九月，公初贬为邵州刺史。）惟罪大而宠厚兮，宜夫重仍乎祸谪。（是年十一月，再贬为永州司马。）既明惧乎天讨兮，又幽栗乎鬼责。（《庄子》：无人非，无鬼责。）惶惶乎夜寤而书骇兮，类麏麏之不息。（麏，獐也。，《说文》云：牡鹿也。以夏至解角。麏，或作麕，从禾。一作麚字。麏，俱伦切。，音加。）凌洞庭之洋洋兮，溯湘流之氵云氵云。飘风击以扬波兮，舟摧抑而回邅。（楚人名转为邅。）日霾曀以昧幽兮，（《尔雅》云：风而雨土为霾。《释名》曰：霾，晦也。《诗·终风》注云：阴而风曰曀。霾，音埋。曀，音翳。）黝云涌而上屯。（黝，青黑色。屯，聚也。《列子》：望之如云屯。黝字，一本作玄。黝，于纠切。）暮屑窣以淫雨兮，（屑，先结切。《集韵》：勃屑，行貌。窣，苏骨切。《说文》：从穴中卒出。）听嗷嗷之哀猿。（嗷，众口愁也。）众乌萃而啾号兮，（乌，一作鸟。）沸洲渚以连山。漂遥逐其讵止兮，逝莫属余之形魂。攒峦奔以纡委兮，（小山上锐曰峦。峦，音鸾。委，于鬼切。）束汹涌之崩湍。畔尺进而寻退兮，荡洄汩乎沦涟。（水平伏曰沦。涟，水动也。《诗》沦漪注：涟风行水成文。沦，小风水文转如轮。汩，音骨。《庄子》与汩俱出注：回伏而涌者汩也。又疾也，汩没也。又越笔切。）际穷冬而止居兮，羁絫棼以萦缠。（絫，《前汉》敬吊楚之湘絫注：不以罪死曰絫。棼，扶分切。）哀吾生之孔艰兮，循《凯风》之悲诗。罪通天而降酷兮，不殛死而生为。（元和九年，公之母卢氏卒于永州。殛，一本作亟。《说文》：从人从口从又从二。二，天地也。徐锴曰：承天之时，因地之利，口谋之，手执之，时不可失，疾也。殛，讫力、去吏二切。）逾再岁之寒暑兮，犹贸贸而自持。（《记·檀弓》：贸贸然来。注：目不明貌。一作贸，音茂。）将沉渊而陨命兮，讵蔽罪以塞祸。惟灭身而无后兮，顾前志犹未可。进路呀以划绝兮，（划，忽麦切。）退伏匿又不果。为孤囚以终世兮，长拘挛而轗轲。（《楚辞》：轗轲而留滞。）曩余志之修蹇兮，（《楚辞》：汝何博蹇而好修兮，纷独有此姱节。又云：吾令蹇修以为理。注：好修謇謇夸异之节。俗本作修骞，误。）今何为此戾也？夫岂贪食而盗名兮，不混同于世也。将显身以直遂兮，众之所宜蔽也。不择言以危肆兮，固群祸之际也。御长辕之无桡兮，（《说文》：桡，曲木。《周礼》：唯辕直且无桡也。桡，乃孝切。）行九折之峨峨。却惊棹以横江兮，溯凌天之腾波。幸余死之已缓兮，完形躯之既多。苟余齿之有惩兮，蹈前烈而不颇。（《楚词》：循绳墨而不颇。颇，音坡，倾也。烈，一作列。）死蛮夷固吾所兮，虽显宠其焉加。（焉，于虔切，何也。后以意求。）配大中以为偶兮，谅天命之谓何。○闵生赋（赋云：“肆余目于湘流兮”，盖在永州时作。又云：“孟轲四十乃始持心兮”云云，“顾余质愚而减齿兮”云云，当是四十以前也。其诸元和五六年间欤？）闵吾生之险厄兮，纷丧志以逢尤。（《骚》云：纷逢尤以离谤。晁无咎云：柳宗元雅善萧俛，在江岭间贻书言情云，宗元与罪人交十年，官以是进，辱在附会，居治平世，终身为顽人之类，犹有少耻，未能尽忘。此盖以叔文辈为罪人，顽人谓己耻辱，然悔厉极矣。其曰闵吾生之险厄，纷丧志以逢尤。盖自以生之不幸，丧志而为此云。）气沉郁以杳眇兮，涕浪浪而常流。（《骚》云：揽茹蕙以掩涕兮，沾余襟之浪浪。浪，音郎。）膏液竭而枯居兮，魄离散而远游。言不信而莫余白兮，虽遑遑欲焉求。合喙而隐志兮，幽默以待尽。为与世而斥谬兮，固离披以颠陨。骐骥之弃辱兮，驽骀以为骋。（驽骀，音奴台。聘，一作哂。）玄虬蹶泥兮，（虬，龙无角者。《庄子》曰：蹶泥则没足灭跗。蹶，音厥。晁作蹷。虬，渠幽切，诸韵并作■Ａ８。）畏避蛙黾。（蛙，虾蟆也。黾，亦蛙属，与蛙同。音乌瓜切。黾，武幸切。一本黾作蜃，大蛤也。）行不容之峥嵘兮，（峥，助耕切，嵘，音宏。）质魁垒而无所隐。（《前汉·鲍宣传》云：朝廷亡有耆艾魁垒之士。服虔曰：魁垒，壮貌也。垒，一作能。魁能并如字。《甘泉赋》：皋伊之徒，冠伦魁能。魁，口贿切。垒，音磊。）鳞介槁以横陆兮，鸱啸群而厉吻。心沉抑以不舒兮，形低摧而自愍。肆余目于湘流兮，望九疑之垠垠。（湘水出零陵，北入江。零陵，永州也。九疑，山名。《湘中记》云：九山相似，行者疑惑，故云。文颖云：九疑山，半在苍梧，半在零陵，相传以为舜所葬。垠，音银。）波淫溢以不返兮，苍梧郁其蜚云。（蜚，古飞字。）重华幽而野死兮，世莫得其伪真。（《史记》：舜南巡狩，崩于苍梧之野，葬于江南九疑。）屈子之悁微兮，抗危辞以赴渊。（屈原仕楚，为上官大夫、令尹子兰所谗，赋《离骚》、《九辩》、《九章》，投汨罗而死。悁，规缘切。）古固有此极愤兮，矧吾生之藐艰。（藐，音邈。一作眇。）列往则以考己兮，指斗极以自陈。登高岩而企踵兮，瞻故邦之殷辚。（《前汉》：振殷辚而军装。辚，注：盛多也。殷，音隐，又离珍切。）山水浩以蔽亏兮，路蓊勃以扬氛。（蓊，乌孔切。）空庐颓而不理兮，（空，一作室。）翳丘木之榛榛。（翳，一计切。）块穷老以沦放兮，匪魑魅吾谁邻？（《史记》：舜流四凶族于四裔，以御魑魅。魑，丑知切。魅，音寐。）仲尼之不惑兮，有垂训之谟言。（《语》：孔子曰：“吾四十而不惑。”）孟轲四十乃始持心兮，犹希勇乎黝、贲。（《孟子》：我四十不动心。黝、贲，北宫黝、孟贲也。见《公孙丑上》。黝，伊纠切。贲，音奔。）顾余质愚而齿减兮，（元和七年，公年始四十，时犹未也。）宜触祸以阽身。（阽，危也。《楚辞》：阽余身而危死节兮，览余初其犹未悔。阽，音盐。）知徙善而革非兮，又何惧乎今之人。噫！禹绩之勤备兮，曾莫理夫兹川。（上文皆言湘中事。兹川，意谓湘江也。湘水，《禹贡》不经见，此公所谓曾莫理夫兹川也耶？）殷、周之廓大兮，南不尽夫衡山。（衡山，南岳也。见《周礼·职方氏》、《王制》：南不尽衡山，北不尽恒山。）余囚楚、越之交极兮，邈离绝乎中原。壤污潦以坟洳兮，蒹（潦，鲁浩、郎到二切。《左氏》：潢污行潦之水。坟，符吻切。土膏肥也。洳，如倨切。渐湿也。）蒸沸热而恒昏。戏凫鹳乎中庭兮，蒹葭生于堂筵。雄虺蓄形于木杪兮，短狐伺景于深渊。（景，即影字。《楚辞》：雄虺九首。注：虺别名也。《毛诗》：为鬼为蜮。陆玑疏：蜮，一名射影。南人将入水，先以瓦石投水令浊，然后入。又《博物志》：江南山有射工虫，长一二寸，口中有弩形射人影，不治，则杀人。短狐伺景指此。狐字一作弧。虺，许伟切。）仰矜危而俯栗兮，弭日夜之拳挛。（病体拘曲。《易》：有孚挛如。挛，闾缘切。）虑吾生之莫保兮，（生，一作年。）忝代德之元醇。孰眇躯之敢爱兮，窃有继乎古先。明神之不欺余兮，（一本神字在明上。余，一作为。）庶激烈而有闻。冀后害之无辱兮，匪徒盖乎曩愆。（徒，一作攘。）○梦归赋（公在永州，怀思乡闾而作也。晁无咎曰：宗元既贬，悔其年少气锐，不识几微，久幽不还，故作《梦归赋》。初言览故乡乔木而悲，中言仲尼欲居九夷，老子适戎以自释，末云首丘鸣号，示终不忘其旧。当世怜之，然众畏其才高，竟废不起。）罹摈斥以窘束兮，余惟梦之为归。精气注以凝冱兮，（冱，水凝也。《庄子》曰：河汉冱而不能寒。冱，音互。）循旧乡而顾怀。夕余寐于荒陬兮，心慊慊而莫违。（慊，苦簟切。）质舒解以自恣兮，息愔翳而愈微。（愔，伊淫切，安和貌。）欻腾踊而上浮兮，（欻，暴起也。《说文》云：有所吹起，诸韵无从三火者。杜子美《虎牙行》：秋风欻吸吹南国。《文选》江淹诗：欻吸鹍鸡悲。诸家多用从二火字。《庄子》朝菌注下云：欻，生芝也。后汉张平子《思玄赋》：欻神化而蝉蜕兮。惟二字从三火。欻，况物切，疾貌。）俄滉瀁之无依。（滉瀁，上力广切，下余掌切。深广貌。）圆方混而不形兮，颢醇白之霏霏。（颢，白貌。《楚辞》：天白颢颢。又云：云霏霏而承宇。颢，音昊。）上茫茫而无星辰兮，（一作茫洋。）下不见夫水陆。（水，一作川。）若有鉥余以往路兮，（鉥，音述，导也。《说文》：綦针也。晏本作訹。訹，言也。音恤。《说文》：诱也。《汉书》“怵于邪说”注：怵体訹字耳。）驭拟拟以回复。（《汉·食货志》引《诗》黍稷拟拟注：盛貌。诗作薿薿。似，鱼纪切。）浮云纵以直度兮，云济余乎西北。风纚纚以经耳兮，（纚纚，连也。《楚辞》：索胡绳之纚纚。纚纚，风声也。一作酾酾。晁作纚纚以惊耳。纚音逦，又音离。）类行舟迅而不息。洞然于以瀰漫兮，（瀰漫，大水貌。以字一本重作于字。瀰，音弥。漫，音瞒。）虹蜺罗列而倾侧。（《尔雅》：蝃<虫柬>，虹也。蜺为挈贰，与电同。又蜺，雌虹也。）横冲飙以{汤皿}击兮，（飙，卑遥切。{汤皿}，音荡，又他浪切。）忽中断而迷惑。灵幽漠以瀄汩兮，（灵字，一本作零雨二字。瀄汩，水流貌。瀄，音节。汩，越笔切。）进怊怅而不得。（《楚辞》：怊怅而自悲。怊，敕乔切。）白日邈其中出兮，（一本，出作无，又一本，无出字。）阴霾披离以泮释。（霾，音埋，风雨土也。）施岳渎以定位兮，互参差之白黑。忽崩骞上下兮，（一本作崩骞翔以上下以徊徨兮，又作忽崩骞翔以上下兮，又作崩骞上下以徊徨兮。）聊按行而自抑。（行，一作衍。）指故都以委坠兮，瞰乡闾之修直。（瞰，音阚。）原田芜秽兮，峥嵘榛棘。乔木摧解兮，垣庐不饰。（公与许孟容书云：先墓在城南，无异子弟为主，自谴逐来，消息存亡不一至乡闾。又云：城西有数顷田，树果百株，多先人手自封殖，今已荒秽，恐便斩伐。有哀愤毁伤之意，与此赋同。书在元和四年作，赋亦当后先于此。）山嵎嵎以岩立兮，（嵎，音虞。山高貌。）水汩汩以漂激。（汩，音骨，又越笔切。）魂恍惘若有亡兮，（恍，音怳。惘，音罔，恍惚也。）涕汪浪以陨轼。（浪，音郎。晁作浪浪。）类曛黄之黭漠兮，（《楚辞·思美人》章：指幡冢之西隈兮，与纁黄以为期。注：纁黄，盖昏时。黭，果实黑坏貌。掩、黯二音。晁作黔漠。）欲周流而无所极。纷若喜而佁兮，（佁，敕吏切。拟，音毅。《韵》音拟。不前也。又音态、碍。）心回互以壅塞。（互，音户，俗作■Ａ９。一本又作■Ａ10。音支，目汁凝也。诸《韵》皆无■Ａ10字，作回■Ａ９，恐是。章藉章敦颐《释音》作■Ａ10眩。眩，音县，目无常主也。）钟鼓喤以戒旦兮，（喤，音横。）陶去幽而开寤。罾罻蒙其复体兮，（罾罻，音曾熨。鱼网也。复字，一作后。）孰云桎梏之不固？（桎，手械。梏，足械。上音质，下姑沃切。）精诚之不可再兮，余无蹈夫归路。伟仲尼之圣德兮，（德，一本作位。）谓九夷之可居。（《论语》：子欲居九夷。或曰：陋。子曰：“君子居之，何陋之有。”居，协韵，去声。）惟道大而无所入兮，犹流游乎旷野。（野，一本作墅，非。）老聃遁而适戎兮，指淳茫以纵步。（《史记》：老聃见周衰，遂去。至关，关令尹喜曰：“子将隐矣，强为我著书。”乃著书五千余言而去。又《神仙传》：老子将去周而出关，以升昆仑。关令尹喜扫门，道见老子，老子以长生之事教之。）蒙庄之恢怪兮，寓大鹏之远去。（庄子，蒙人。《逍遥游》篇云：北溟有鱼，其名曰鲲。化而为鸟，其名为鹏。是鸟也，海运则徙于南溟。）苟远适之若兹兮，胡为故国之为慕？首丘之仁类兮，斯君子之所誉。（《礼记》：狐死正丘首，仁也。）鸟兽之鸣号兮，有动心而曲顾。（《礼记》：鸟兽丧其群匹，越月逾时，则必返巡，过其故乡，翔回焉，鸣号焉，然后乃能去之。）胶余衷之莫能舍兮，（衷，一作哀。）虽判析而不悟。列兹梦以三复兮，（三，一作往。）极明昏而告诉。○囚山赋（永贞元年，公谪居永州。元和九年，作此赋。晁太史无咎序公此赋於《变骚》曰：《语》云：仁者乐山。自昔达人，有以朝市为樊笼者矣，未闻以山林为樊笼者。宗元谪南海久，厌山不可得而出，怀朝市不可得而复，丘壑草木之可爱者，皆陷井也，故赋《囚山》。淮南小山之辞，亦言山中不可以久留，以谓贤人远伏，非所宜尔，何至以幽独为狴牢，不可一日居哉？然终其意近《招隐》，故录之。）楚越之郊环万山兮，势腾踊夫波涛。纷对回合仰伏以离迾兮，（迾，音列，又音例，遮也。一本无对字。）若重墉之相褒。争生角逐上轶旁出兮，（轶，迭、佚二音。《说文》：车相出也。）下坼裂而为壕。（壕，音豪，堑也。）欣下颓以就顺兮，曾不亩平而又高。沓云雨而渍厚土兮，（沓，合也。渍，沤物也。沓，达合切。渍，疾智切，一本无而字，渍作积。）蒸郁勃其腥臊。（《周礼》：辨腥臊膻香之不可食者。《说文》：臊，豕膏臭也。腥，音星。臊，苏曹切。）阳不舒以拥隔兮，群阴■Ａ１１而为曹。（Ａ１１，固寒也。《西京赋》：涸阴Ａ１１寒。曹，偶也。为，一作与。Ａ１１，胡故切，与冱同。）侧耕危获苟以食兮，哀斯民之增劳。（斯民，一本作下民。一作小人。）攒林麓以为丛棘兮，（攒，一作积。山足曰麓。《易》：寘于丛棘。疏云：丛棘，谓囚执之处，以棘丛而禁之也。）虎豹咆代狴牢之吠嗥。（咆，虎豹声。《博物志》云：狴，狱别名。嗥亦咆也。咆，音庖。，虎槛切。狴，音陛。嗥，音豪。，一作阚，虎槛切，恐是，盖《韵》中无字。）胡井眢以管视兮，（眢，目无明也。又废井也。《左传》宣十二年：目于眢井而拯。注：视虚废井而求拯己。《东方朔传》：以管窥天。一本胡字上有予字。眢，音剜，又作殒。）穷坎险其焉逃。顾幽昧之罪加兮，虽圣犹病夫嗷嗷。匪兕吾为柙兮，（兕，似牛，一角。《论语》：虎兕出于柙。注云：柙，槛也。）匪豕吾为牢。（《诗》：执豕于牢。）积十年莫吾省者兮，（公永贞元年乙酉，贬永州司马。至元和九年甲午，为十年矣。明年，始召至京师，又出为柳州刺史。）增蔽吾以蓬蒿。圣日以理兮，（圣，一作世。）贤日以进，谁使吾山之囚吾兮滔滔？（一本无下吾字。）○愈膏肓疾赋（《左传》成十年：晋景公疾病，求医于秦。秦伯使医缓为之。未至，公梦疾为二竖子，曰：“彼良医也，惧伤我焉。”其一曰：“居肓之上，膏之下，若我何！”医至，曰：“疾不可为也。”肓，鬲也。心下为膏。晏元献尝亲书此赋云：肤浅不类柳文，宜去之。或曰：公少作也，借以论治国之理焉。肓，音荒，鬲也。心上鬲下。）景公梦疾膏肓，尚谓虚假，命秦缓以候问，遂俯伏於堂下。（俯伏，一作伏身。）公曰：“吾今形体不衰，筋力未寡，子言其有疾者，何也？”秦缓乃穷神极思，曰：“（穷，一作究。思，去声。）夫上医疗未萌之兆，中医攻有兆之者。目定死生，心存取舍，亦犹卞和献含璞之璧，伯乐相有孕之马。然臣之遇疾，如泥之处埏，（尸连切，和土也。）疾之遇臣，如金之在冶。虽九窍未拥，四支且安。肤腠营胃，（肤，音孚。腠，音凑。肌脉也。营字一作脘。）外强中干。（僖十五年《左氏传》：张脉偾兴，外强中干。）精气内伤，神沮脉殚。以热益热，以寒益寒。针灸不达，诚死之端。巫新麦以为谶，（楚禁切，验也。）果不得其所餐。”（成十年《左氏传》：晋侯梦大厉。公觉，召桑田巫，巫言如梦。公曰：“何如？”曰：“不食新矣。”六月，晋侯欲麦，使甸人献麦。召桑田巫，示而杀之。将食，张如厕，陷而卒。餐，七安切。）公曰：“固知天赋性命，如彼暄寒，短不足悲，修不足欢。哂彼医兮，徒精厥术，如何为之可观？”医乃勃然变色，攘袂而起：“子无让我，我谓于子：我之技也，如石投水，如弦激矢。视生则生，视死则死。膏肓之疾不救，衰亡之国不理。巨川将溃，非捧土之能塞。（捧，上声。）大厦将崩，非一木之能止。斯言足以谕大，子今察乎孰是！”爰有忠臣，闻之愤怨，忘废寝食，擗摽感叹：（《诗》：寤辟有摽。注：辟，伤心也。摽，拊心貌。擗，音辟。摽，婢小、匹妙二切。）生死浩浩，天地漫漫。（《甘泉赋》：指东西之漫漫。注：无崖际之貌。漫，莫半切。）绥之则寿，挠之则散。善养命者，鲐背鹤发成童儿。（鲐，海鱼也。鲐背，谓背有鲐文。鲐，音台。）善辅弼者，殷辛、夏桀为周、汉。非药曷以愈疾？非兵胡以定乱？丧亡之国，在贤哲之所扶匡；而忠义之心，（一无而字。）岂膏肓之所羁绊？（羁绊，马络絷也。《前汉》：贯仁义之羁绊。羁，居宜切。绊，音半。）余能理亡国之刓弊？（刓，五官切。剸也，齐也。）愈膏肓之患难，君谓之何以？”医曰：“夫八纮之外，（纮，音宏。）六合之中，始自生灵，及乎昆虫，神安则存，神丧则终。亦犹道之紊也，患出於邪佞；身之惫也，（惫，音<韦备>。）疾生于火风。彼膏肓之与颠覆，匪药石而能攻者哉。”因此而言曰：“余今变祸为福，易曲成直。宁关天命，在我人力。以忠孝为干橹，（音鲁，大盾也。）以信义为封殖。拯厥兆庶，绥乎社稷。一言而荧惑退舍，（见上《贞符序》注。）一挥而羲和匪昃。（《淮南子》：鲁阳公与韩战酣，日暮，援戈而挥之，日为之反三舍。羲和，日御也。）桑谷、生庭而自灭，野雉雊鼎而自息。（桑谷、雉雊二事，并见上《贞符》注。）诚天地之无亲，曷膏肓之能极？”医者遂口噤心醉，（噤，巨禁切。）跼投弃针石，匍匐而前：（匍，扶、蒲二音。匐，音伏，又蒲墨切。）“吾谓治国在天，子谓治国在贤；（治字，一本作浩。）吾谓命不可续，子谓命将可延。讵知国不足理，疾不足痊。佐荒淫为圣主，保夭寿为长年。皆正直之是与，庶将来之勉旃！”<hr>
