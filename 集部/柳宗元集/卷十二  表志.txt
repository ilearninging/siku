<h4>《集部·柳宗元集·卷十二  表志》<b class="x">作者：柳宗元</b></h4>
○先侍御史府君神道表（公永贞元年八月谪永州司马。明年，元和改元，先夫人卒于永。明年，归祔于侍御之墓。表当作于是时。）呜呼！先君之墓，仲父殿中君志焉。（殿中君，即公为作《墓表》及《墓版文》所谓叔父殿中侍御史者是也。《墓表》及《版文》皆不载其讳。《唐宰相年表》亦止曰：某朔方营田副使、殿中侍御史。故其名不得考焉。）孤宗元不敢称道先德，然而无以昭于外者，用敢悉取仲父之所陈而系其辞，（系辞者，谓系属于正文之下，犹《易·系辞》之义。）刻兹石表。先君讳镇，字某。六代祖讳庆，后魏侍中、平齐公。（庆，字更兴。河东解人，魏尚书左仆射。）五代祖讳旦，周中书侍郎、济阴公。（庆四子：机、弘、旦、肃。旦，字匡德，仕隋为黄门侍郎。）高祖讳楷，（旦二子：则，楷。）隋刺济、房、兰、廓四州。曾伯祖讳奭，（施只切。）字子燕，唐中书令。（则子奭，高宗永徽三年三月，为中书令。奭为侍御曾伯祖，则当为公高伯祖矣。《新史》公《传》及韩文公为公作《墓志》，皆云曾伯祖。若有误焉。）曾祖讳子夏，徐州长史。（楷二子：长曰子夏，次曰绎。）祖讳从裕，沧州清池令。皇考讳察躬，（察躬弟为临邛令。）湖州德清令。世德廉孝，飏于河浒，（《诗》：在河之浒。浒，涯也。柳氏世家河东，故云。飏，音阳，又馀亮切。）士之称家风者归焉。先君之道，得《诗》之群，（《诗》可以群。）《书》之政，（《汉·太史公传》：《书》记先王之事，故长于政。）《易》之直方大，（《易·坤六二》：直方大，不习无不利。）《春秋》之惩劝。（杜预序《春秋》称：微而显，志而晦，婉而成章，尽而不污，惩恶而劝善。）以植于内而文于外，垂声当时。天宝末，经术高第。遇乱，奉德清君夫人（德清君夫人，镇母也。）载家书隐王屋山。间行以求食，深处以修业，作《避暑赋》。合群从弟子侄，（侄，一本作姓。《前汉·田蚡》：跪起如子姓。注：姓，生也。言同子礼，若己所生也。）讲《春秋左氏》、《易王氏》，衎衎无倦，（衎，空旱切，又嘘旱切。）以忘其忧。德清君喜曰：“兹谓遁世无闷矣”。（《易》：不易乎世，不成乎名，遁世无闷。遁，逃也。）乱有间，（间，去声，稍息也。）举族如吴。无以为食，先君独乘驴无僮御以出，求仁者，冀以给食。尝经山涧，水卒至，（卒，与猝同。）流抵大壑，得以无苦。被濡涂以行无愠容，观者哀悼而致礼加焉。季王父六合君忤贵臣，（忤，音误，逆也。）死于吏舍，犹鞠其状。先君改服徒行逾四千里，告于上，由是贷其问。既而以为天子平大难，发大号，且致太平。人罹兵戎，农去耒耜，宜以时兴太学，劝耦耕，（并二耜而耕，曰耦耕。）作《三老五更议》、（《礼记·文王世子》：天子视学，设三老五更之位。郑注云：三老象三辰，五更象五星。蔡邕云：三老三人，五更五人。更当为叟。叟，老称。）《籍田书》，斋沐以献。道不果用，授左卫率府兵曹参军。尚父汾阳王居朔方，（尚父，郭子仪，为朔方节度使。）备礼延望，授左金吾卫仓曹参军，为节度推官，专掌书奏，进大理评事。以为刑法者，军旅之桢干，（《书》：峙乃桢干。注云：题曰桢，旁曰干。桢，音贞。）斥候者，边鄙之视听，不可以不具。作《晋文公三罪议》、（僖二十九年《左传》：晋文公杀颠颉、祁瞒、舟之侨，君子谓文公能用刑矣，三罪而民服。）《守边论》，议事确直，势不能容。表为晋州录事参军。晋之守，故将也，少文而悍，酣嗜杀戮，吏莫敢与之争。先君独抗以理，无辜将死，常以身扞笞箠，拒不受命。守大怒，投几折箦，（音责。）而无以夺焉。以为自下绳上，其势将殆，作《泉竭木摧诗》。终秉直以免于耻，调长安主簿。居德清君之丧，哀有过而礼不逾，为士者咸服。服既除，常吏部命为太常博士。（常吏部名衮。）先君固曰：“有尊老孤弱在吴，愿为宣城令。”三辞而后获，徙为宣城。四年，作阌乡令。（阌乡，属弘农。阌，音闻，又音珉。）考绩皆最，吏人怀思，立石颂德。迁殿中侍御史，为鄂岳沔都团练判官。元戎大攘狡虏，增地进律，（《记·王制》：有功德于民者，加地进律。）作《夏口破虏颂》。后数年，登朝为真，会宰相与宪府比周，诬陷正士，（陷，一作谄。）以校私仇。（贞元四年，陕虢观察使卢岳卒，岳妻分赀不及妾子。妾诉之，御史中丞卢佋欲重妾罪，侍御史穆赞不听。佋与窦参共诬赞受金，捕送狱。）有击登闻鼓以闻于上，上命先君总三司以听理，至则平反之。（镇时为殿中侍御史，诏镇与刑部员外郎李觌、大理卿杨瑀为三司，覆治无之。反，音番。）为相者不敢恃威以济欲，为长者不敢怀私以请间，群冤获宥，邪党侧目，封章密献，归命天子，遂莫敢言。逾年，卒中以他事，（中，丁仲切。）贬夔州司马。（逾年，参卒中以它事，贬镇夔州司马。）作《鹰鹯诗》。居三年，丑类就殛，拜侍御史。（贞元八年四月，参得罪，复以镇为侍御史。）制书曰：“守正为心，疾恶不惧。”先君捧以流涕曰：（《笔墨闲录》曰：此本《太史公自叙》云迁俯首流涕曰云云。前贤文章，必有祖法。）“吾唯一子，爱甚，方谪去至蓝田，诀曰：‘吾目无涕’，今而不知衣之濡也，抑有当我哉！”作《喜霁之歌》。副职持宪，以正经纪。贞元九年，宗元得进士第。上问有司曰：“得无以朝士子冒进者乎？”有司以闻。上曰：“是故抗奸臣窦参者耶？吾知其不为子求举矣。”是岁五月十七日，终于亲仁里第，享年五十五。七月某日，葬于万年县栖凤原。后十一年，宗元由御史为尚书郎。（为尚书礼部员外郎。）天子行庆于下，申命崇赠，而有司草创颇缓。会宗元得罪，遂寝不行。太夫人范阳卢氏，某官某之女，实有全德，为九族宗师。用柔明勤俭以行其志，用图史箴诫以施其教，故二女之归他姓，（镇二女，长适崔简，次适裴墐。）咸为表式。太夫人既授封河东县太君，会册太上皇后于兴庆宫。（永贞元年八月，宪宗尊其母良娣王氏为太上皇后。）既乃宗元贬秩，（乃，一作及。）为永州司马，奉侍温，未尝见忧。元和元年五月十五日，终于州之佛寺，享年六十八。呜呼！宗元不谨先君之教，以陷大祸，幸而缓于死。既不克成先君之宠赠，又无以宁太夫人之饮食，天殛荐酷，名在刑书。不得手开玄堂以奉安祔，罪恶益大，世无所容。尚顾嗣续，不敢即死。支缀气息，以严邦刑。大惧祭祀之无主，以忝盛德。敢用特牲，昭告神道，号叫万里，以毕其辞云。○先君石表阴先友记（东坡云：柳子厚记其先友六十七人于其墓碑之阴，考之于传，卓然知名者盖二十人。陈长方云：子厚《先友记》，乃用孔子《七十弟子传》体。）袁高，河南人。（字公颐，沧州东光人。）以给事中敢谏争，贞直忠蹇，举无与比。（贞元元年正月，德宗欲用吉州长史卢杞为饶州刺史，命高草诏书，高不从，改命舍人草之。制出，高执之不下，因言杞奸邪，乃改杞澧州别驾。）能使所居官大，再赠至礼部尚书。（宪宗朝，宰相李吉甫言高忠蹇，特赠礼部尚书。见《袁恕己传》。）姜公辅，（爱州日南人。）为内学士，以奇策取相位。（公辅为翰林学士，朱泚叛，从帝幸奉天，屡献奇策。建中十四年十月，自谏议大夫同平章事。）好谏诤，免。（从幸山南，唐安公主薨。主，上之长女也。诏厚其葬，公辅谏曰：“即平贼，主必归葬。今行道，所宜从俭，以济军兴。”帝怒。兴元元年四月，罢为太子左庶子。）后以罪贬。复为刺史，卒。（贞元八年十一月，贬公辅为泉州别驾。顺宗立，拜吉州刺史，未就官，卒。）齐映，南阳人。（映，瀛州高阳人。今作南阳，误。）为相。（贞元二年正月，以映为同平章事。）以文敏显用。（有传。）严郢，河南人。（字叔敖，华州华阴人。）刚厉好杀，号忠能。为京兆河南尹，（大历十四年三月，自河南尹水陆转运使为京兆尹。）御史大夫。（建中二年七月，杨炎罢相，卢杞引为御史大夫。）善举职，为邪险构扇，以贬死。（是岁十月，炎自左仆射贬崖州司马。杞用郢罢炎，内忌之，因事出为贵州刺史。有传。）元全柔，（后魏孝文皇帝之后。）河南人。气象甚伟，好以德报怨，恢然者也。为大官，有土地，（建中二年九月，自杭州刺史拜黔中观察使。贞元二年四月，迁湖南观察使。）入为太子宾客。杜黄裳，京兆人。（字遵素，京兆杜陵人。宝应二年，中进士第。）弘大人也，善言体要。为相。（永贞元年，宪宗监国，自太常卿平章事。）有墙仞，不佞。以谋克蜀，（刘辟作乱，议者以剑南险固，不宜生事。唯黄裳坚请讨除，宪宗从之。）加司空，出为河中节度。（元和二年正月，罢相，为河中节度使。有传。一本作加河中节度，无司空出为四字。）刘公济，河间人。宽厚硕大，与物无忤。为渭北节度，（贞元十八年十一月，自同州刺史拜渭北鄜坊节度使。）入为工部尚书，卒。（二十年正月，召为工部尚书。顷之，卒。）杨氏兄弟者，弘农人。皆孝友，有文章。凭，（字虚受，一字嗣仁。）由江南西道（贞元元年十一月，自湖南观察使移镇江西。）入为散骑常侍。（自江西召为左散骑常侍。）凝，（字懋功。）以兵部郎中卒。（贞元十八年，拜兵部郎中，卒。附《杨凭传》。）凌，（字恭履。）以大理评事卒。最善文。穆氏兄弟者，河南人。（怀州河内人。）皆强毅仁孝。赞，为御史中丞。捍佞幸得贬。（字相明。累擢侍御史。陕虢观察使卢岳妻分赀不及妾子，妾诉之。卢佋欲重妾罪，赞不听。佋与宰相窦参共诬赞受金，捕送狱。弟赏上冤状，诏三司覆治，无之，出为郴州刺史。）后至宣池歙处置使。卒。（永贞元年八月，自常州刺史拜宣歙池观察处置使，十一月卒。）质，为尚书郎。以侍御史内供奉卒。最善文。（附《穆宁传》。）皇甫政，河南人。有威仪。由浙东廉使为太子宾客。（贞元二年正月，自宣州刺史为浙东观察使。十三年三月，入为太子宾客。）裴枢，同郡人。为御史。天子以隐罪诛吏，枢顿首愿白其状，以故贬。后为尚书郎。（附《裴遵庆传》。）李舟，（字公度。）陇西人。有文学，俊辩，高志气。以尚书郎使危疑反侧者再，不辱命。（建中元年四月，泾原别驾刘文喜据州叛。命舟往使，文喜囚之。五月，文喜将刘海宾杀文喜降。二年，梁崇义欲为变，舟时为金部员外郎，遣诣襄州，谕旨以安之。诸道跋扈者，谓舟能覆城杀将。及至襄州，崇义恶之。上言军中疑惧，请易以他使。）其道大显。被谗妒，出为刺史，发痼卒。李鄘，江夏人。（字建侯，扬州江都人。）果检自负，嶷然善为官。为御史中丞、京兆尹、（顺宗登极，拜御史中丞。永贞元年十月，迁京兆尹。元和元年二月，召为尚书右丞。八月，复为京兆尹。）凤翔节度。（二年六月，拜检校礼部尚书、凤翔尹、凤翔陇右节度使，有传。）梁肃，安定人。（字敬之，一字宽中，隋刑部尚书毗五世孙，世居陆浑。）最能为文，（一作最号能为文。）以补阙修史。侍皇太子。（为皇太子诸王侍读。）卒赠礼部郎中。（有传。）陈京，（字庆复。陈宜都王叔明五世孙。大历六年中进士第。）泗上人。始为谏官，数谏诤。（德宗自奉天还京师，擢京左补阙，屡有谏诤。）有内行，文多诂训。为给事中。上方以为相，会惑疾，（惑，一作感。）自刃，发痼卒。（帝器京，谓有宰相才，欲用之，会病狂易，自刺弗殊。再迁给事中，卒。见《宰相表》。）韩会，昌黎人。善清言，有文章，名最高。然以故多谤。至起居郎，贬官，卒。（大历十六年四月，自起居舍人贬韶州刺史，卒。见《宰相年表》。）弟愈，文益奇。（有传。）许孟容，吴人。（字公范，京兆长安人。大历十一年中进士第。）读书为文口辩，为给事中，常论事。由太常少卿为刑部侍郎。（贞元中，以讽谕太切，改太常少卿。元和初，迁刑部侍郎。有传。）李觌，（大历二年，觌举进士第。）陇西人。行义甚修。至刑部郎中。卒。故与先君为三司者也。（贞元四年，觌为刑部员外郎，瑀为大理卿，公父镇为殿中侍御史，覆穆赞之狱，事已见《镇墓志》。）其大理者曰杨瑀，（瑀，大历九年进士。）瑀无可言，犹以狱直为御史。宇文邈，（大历二年进士。）河南人。有文，谨悫人也。为御史中丞，龊龊自守。然以直免官，复为刺史，卒。（见《宰相表》。）袁滋，陈郡人。（字德深，蔡州朗山人。）善篆书，文敏不竞。（不竞争也。）为相。（永贞元年七月，同平章事。）出使辱命，贬刺史。（是岁十月，以滋为四川节度使，征刘辟为给事中，滋畏辟不敢进。十一月，贬滋为吉州刺史。）复为义成军节度，卒。（元和元年七月，自吉州拜义成军节度使。至十二年，为湖南观察使，卒。是时未卒也。有传。）卢群，范阳人。（字载初，系出范阳。）杂博，多所许与。使反侧之地，天子以为任事。（淮西节度使吴少诚，擅决司洧水溉田。使者止之，不奉诏。命群往蔡州诘之。少诚听命，以奉使称旨，迁检校秘书少监。）为义成军节度，卒。（贞元十六年四月，拜义成军节度使。九月卒。有传。）崔损，清河人。（字至无。系本博陵。大历十一年中进士第。）畏慎。为相，（贞元十二年十月，自谏议大夫平章事。）无所发明，（初，宰相赵憬卒，卢迈以病在告。议者谓选有德，及用损，中外怅失。而损性龊龊能自将，延英进见，不敢出一言及天下事。）然不害物。天子独爱幸，以损为长者。（有传。）郑余庆，荥阳人。（字居业，郑州荥阳人。大历十一年中进士第。）再为相。（贞元十四年七月同平章事，十六年九月罢。永贞元年八月同平章事，元和元年五月罢。）始天下皆以为长者，及为大官，名益少。今为尚书、河南尹，无恙。（元年十一月，以余庆为河南尹，有传。）郑利用，余庆从父兄也。（大历八年进士，利用祖长裕，许州长史。二子：谅、慈明。谅为冠氏令，生利用。慈明为太子舍人，生余庆。）真长者。由大理少卿为御史中丞，复由中丞为大理少卿。李益，（字君虞。宰相揆之族子。大历四年中进士，长于歌诗。）陇西姑臧人。风流有文词。少有癖疾，（少有痴病而多猜忌，防闲妻妾，过为苛酷，而有散灰扃户之谭闻于时。故时谓妒痴为李益疾。）以故不得用。年老常望仕，非其志，复为尚书郎。王纾，其弟绍，太原人。（绍，字德素，自太原徙京兆之万年。）绍得幸德宗，为尚书，在宰相之右。（贞元中，为户部侍郎判度支。德宗临御久，益不假借宰相，自窦参、陆贽斥罢，中书取充位，惟绍谨密，眷待殊厚。主计凡八年，每政事多所关预，绍亦未尝一言漏于人。）今为徐泗节度。（元和元年十一月，迁检校尚书左仆射、徐州刺史、武宁军节度使，后以濠、泗二州隶其军。）纾有学术，（纾，大历十一年中进士第。娶公伯祖临邛令某之女。）鲁直，为尚书郎。（鲁，迟也。与《论语》参也鲁之义同。）路泌，河南人。以尚书郎使西戎。留戎中，度今已年八十余。既和戎，十五年不得归，无为言者。（字安期，其先阳平人。事浑瑊，为副元帅判官。贞元三年闰五月，瑊与尚结赞同盟于平凉，为蕃兵所劫。泌等六十馀人陷虏中。十九年，吐蕃请和，其子隋三上疏，宜许，不报。《旧史》附《路隋传》。）虞当，会稽人。（会稽馀姚人。）为郭尚父从事，终沔州刺史。以信闻。（当有子曰九皋，公有诔焉。）贾弇，（大历二年进士第。弇，古含切。）长乐人。善士也，为校书郎，卒。弟全，（大历四年进士。）至御史中丞。（贞元十八年正月，自常州刺史为浙东观察使。）赵需，（大历六年进士。）天水人，哻哻儒士也。（哻字，当作冔，音况羽切。商之冠名。《礼记·檀弓下篇》：殷人冔而祭。于赵需儒士无意义。今按公集《段太尉逸事状》云：太尉为人姁々，常低首拱手。姁，音火羽切，字出《吕氏春秋》，云冔冔然相乐也。今云赵需哻哻儒士也，宜当作冔。虽诸《韵》云冠名，恐亦自有训和煦、乐易义。）有名。至兵部郎中，卒。（贞元元年正月，以吉州长史卢杞为饶州刺史。需为补阙，上疏论其不可。）张式，（大历七年进士。）南阳人。张莒，（大历九年进士，）常山人。张惟俭，（大历六年进士。）宣城当涂人。皆善言谑。式至河南尹。（贞元十六年九月，式自河南少尹迁大尹、水陆转运使。）莒，邓州刺史。惟俭，和州刺史。奚陟，江都人。（字殷卿，其先自谯亳徙为京兆人。大历十四年中进士。）柔敏。至吏部侍郎。（贞元中至吏部侍郎，十五年卒。）世谓陟善宦，然其智足以自处也。卢景亮，涿人。（字长晦，幽州范阳人。大历六年中进士第。）有志义，多所激发。为谏官，奏书如水赴壑。坐贬，废弃甚久。（建中初，为右补阙，朱泚反，景亮劝德宗曰：“陛下罪己不至，则感人不深。”帝然之。景亮志义崒然多激发，与穆赞同在谏诤地。书数上，鲠毅无所回。宰相李泌劾景亮漏上所语言，引善在己。帝怒，贬朗州司马，废抑二十年。）至顺宗时，为尚书郎，升中书舍人，卒。（宪宗时由和州别驾召还，再迁中书舍人，卒。）杨於陵，（字达夫。）弘农人。善吏，敏秀者也。为中书舍人、京兆尹。（贞元末，为中书舍人，稍迁京兆尹。）张因，某人。（京兆长安人。）举诏策，为长安尉。愿去官为道士，甚有名。以其弟回降封州，曰：“吾老矣，必死。”回也哭而行。遂死封州。（永贞元年卒，公集有铭。）高郢，渤海人。（字公楚，本渤海蓚人，后徙卫州。）有文章，规矩自立者，不干贵幸。以太常为相，（贞元十九年十二月，自太常卿同平章事。）罢居尚书，（永贞元年正月，罢相，守刑部尚书。有传。）唐次，北海人。（字文编，并州晋阳人。建中元年进士第。）有文章学行，义甚高。以尚书郎出为刺史，屏弃。（贞元中，宰相窦参荐之为礼部员外郎。八年，参贬官，次坐出为开州刺史。在巴峡间十馀年，不获进用。）永贞中，召以为中书舍人。道病，去长安七十里，死传舍。（永贞元年八月，以饶州刺史李吉甫为考功郎中，夔州刺史唐次为吏部郎中并知制诘。正拜次中书舍人，卒。）苗拯，上党人。有学术，峭直。以谏议大夫漏泄省中语，贬万州，卒。柳氏兄弟者，先君族兄弟也。最大并，字伯存。为文学，至御史。病瞽，遂废。次中庸、中行，（公八世祖僧习二子：鷟，庆。鷟子带韦，带韦子祚，祚子范，范子齐物，齐物子喜，喜子并、中庸、中行。庆子旦，旦子楷，楷之子子夏，子夏子从裕，从裕子察躬，察躬子镇，镇子即公。故为族兄弟，）皆名有文。咸为官，早死。柳登、柳冕者，族子也。（登，字成伯。冕，字敬叔。蒲州河东人。）自其父芳，（字仲敷。）与冕并居集贤书府。冕文学益健，颇躁。自吏部郎中出为刺史。（贞元六年十一月，上亲行郊享。上重慎祀典，每事依礼。时冕为吏部郎中摄太常博士，与司封郎中徐岳、仓部郎中陆贽、工部侍郎张荐皆摄礼官，同修《郊祀仪注》。时上甚嘉之。久之，以议论劲切，执政不喜，出为婺州刺史。）至福建廉使，卒。（贞元十二年三月，自婺州除兼御史中丞、福州刺史，充福建都团练观察使。）登晚仕至、尚书郎、秘书少监。（附《柳芳传》。）薛丹，同郡人。至尚书郎。吕牧，东平人。（永泰二年中进士第。）由尚书郎刺泽州，卒。崔稹，（字实方。清河人。）至检校郎官。（为检校金部郎中。）子群，为右补阙，赠给事中。（有传。）房启，河南人。善清言。由万年令为容州经略。（贞元十一年，自万年除容管经略使。）于申，河南人。至尚书郎。常仲孺，（丞相衮之犹子。）河南人，今为谏议大夫。（见《宰相表》。）苏弁，武功人。（字元容，京兆武功人。）好聚书，至三万卷。（弁聚书至三万卷，皆手自刊校。当时称与秘书埒。）与先君通书。以户部侍郎贬。（贞元初，为户部侍郎判度支，坐给长武城军粮朽败，贬汀州司户参军。）复为刺史。（数年，起为滁州刺史，卒。附《苏世长传》。）崔芃，（蒲红切。）博陵人。善言名理。为御史、尚书郎。（元和初，为尚书郎，后为江西观察使。）郑元均，（建中二年进士。）荥阳人。强抗，少所推让，然以此多怨，困不得仕。辛惲，（建中元年进士。惲，纡愤切。）陇西人。有史学。韩衡，昌黎人。善士。陈众甫，梓潼人。高志气。薛伯高，同郡人。（一有河东二字。）好读书，号为长者。后至尚书，卒。（见《宰相表》。）张宣力，清河人。儒善，后表其名去力，但为宣。自元均至宣力，皆没没无显仕者。孤宗元曰：先君之所与友，凡天下善士举集焉。信让而大显，道博而无杂，今之世言交者以为端。敢悉书所尤厚者，附兹石以铭于背如右。（邵太史云：子厚记其先友于父墓碑，意欲著其父虽不显，所交游皆天下伟人善士。列其姓名官爵，因附见其所长者可矣，反从而讥病之，何也？贬永州尚如此，为尚书郎时可知。退之云：“不自贵重。”盖其资如此。）○故殿中侍御史柳公墓表（即公之叔父尝铭先侍御者之墓表也。其名讳不可考。集元注云：为会葬人作。岂以其备书本道节度张公乃遣殿中监李辅忠致赗、侍御史韦重规等救助、汝南周公巢等琢石书德，以见其一时窆礼之盛耶！）唐贞元十二年二月庚寅，葬我殿中侍御史河东柳公于万年县之少陵原。公讳某，字某，邑居于虞乡。（虞乡，县名，属蒲州。）曾王父某官，（曾王父子夏，徐州长史。）王父某官，（王父从裕，沧州清池令。）皇考某官。（皇考察躬，湖州德清令。）奕世馀庆，丛而未稔。济德流祉，其后宜大。秀而不实，（《论语》：秀而不实者有矣夫。）为善者惑。呜呼哀哉！惟公敦柔峻清，恪慎端庄。进止威仪，动有恒常。英风超伦，孤厉贞方。居室孝悌，与人信让。当职强毅，游刃立断。自少耽学，颇工为文。既穷日力，又继以夜。乡里推择，敦迫上道。乃与计偕，来游京师。观艺灵台，贡文有司。射策合程，遂冠首科。休有令问，群士羡慕。居数年，授河南府文学。教励生徒，撰择贡士。（《周礼》：大司马主群吏，撰车徒。注云：撰，谓择之也。撰，息转切。）儒党相贺，庶人观礼。秩满，渭北节度使（贞元二年七月，以右金吾卫大将军论惟明为渭北鄜坊节度使。）延为参佐，总齐军政，甚获能称，加太常寺协律郎。既丧主帅，（三年十一月，惟明卒于官。）罢归私室。方将脱遗纷埃，退与道俱。冲漠保神，优柔隶儒。四方闻风，交驰鹄书。载笔乘轺，（轺，使者所乘车。又曰小车。轺，音姚。）乃作参谋。出入朔方，陪佐戎车。（四年七月，以左金吾将军张献甫为朔方邠宁节度使，表公为参谋。）迁大理评事，又加章绶。朱裳银印，宗党有耀。权略密勿，（《诗》：密勿从事。）潜机理照。完彼亭堡，时其讲教。实从我谋，邻国是效。改度支判官，转大理司直。出纳府库，颁给军食。下无雠敛，（力验切，雠一作储。）黔首休息。月校岁会，（《周礼》：岁有会。会，古外切。）莫不如画。（出《史记秦纪》：琅琊台刻颂秦德，举错必当，莫不如画。）库丰财羡，（羡，余也。羡，延面切。库，一作军。）制成计得。又迁殿中侍御史、度支营田副使。分阃之寄，（阃，苦本切。）参制其半。柔以仁抚，刚以义断。戎臣坐啸，（《后汉书》：南阳太守岑公孝，弘农成瑨但坐啸。）公堂无事。朝端延首，方待以位。既而禄不及伐冰，（《礼记》：伐冰之家，不畜牛羊。注：伐冰之家，卿大夫以上，丧祭用冰。伐，击也。）政不获专达。（《周礼·天官》：其属六十，大事则从其长，小事则专达。）以其年正月九日遇疾，终于私馆，享年五十。呜呼痛哉！奔骥骋力，中途踠足。（《说文》：踠，足跌也。踠，乌卧、于阮二切。）高鸿轻举，在云坠翼。凡我所知，哀恸无极。本道节度尚书朗宁王张公，（张献甫也。）震悼涕慕，不任于怀。临遣牙将试殿中监李辅忠监备凶礼，赗赙甚厚。（赠死曰赗。赙，助也。赗，抚凤切。赙，符遇切。）行军司马侍御史韦重规等，（重规，大历五年登进士第。）匐匍救助，（《诗》：凡民有丧，匐匍救之。）事用无阙。丹旐素车，归于上京。撰期定宅，（撰，息转切。）莫有■Ａ２０素。（■Ａ２０，音愆。）故友诸生，宗人外姻，号恸会葬，哀礼咸申。克窆玄堂，（窆，音砭，悲验切。葬下棺也。）掩坎广轮。（《礼记》：季子适齐，于其反也，其长子死，葬于嬴、博之间。既葬而封之，广轮掩坎，其高可隐。）顾眄无依，徘徊增哀。愿勒休声，延垂后贤。于是汝南周公巢等，（公巢，贞元十一年中进士。）相与琢石书德，用图不朽。文曰：抱元淳，禀粹和。既强毅，又柔嘉。登仪曹，（谓试于礼部中进士。）耀文章。司学徒，（谓为河南府文学。）儒风扬。自渭北，来朔方。（来，一作佐。）戎政闲，黔首康。冠惠文，（柱后惠文，冠名。）垂朱裳。才不施，天茫茫。刊乐石，（乐石，泗滨之石，可为磐者。）篆遗德。（一作芳。）延休烈，垂宪则。于万年，长无极。○故叔父殿中侍御史府君墓版文（公既表殿中君，墓版又加详焉。殿中君名讳不可考，见先侍御墓表注。）柳氏之先，自黄帝历周、鲁，其著者无骇，以字为展氏，（鲁孝公之子，字子展，谥曰夷伯。以王父字为氏。）禽氏以食菜为柳姓。（无骇生禽，字季，为鲁士师，谥曰惠。食菜于柳下，遂姓柳氏。菜，一作采，又作埰。《广韵》：埰，古者卿大夫食采地。埰，音菜。《玉篇》引郭璞曰：古者卿大夫有采地，死葬之，因名也。）厥后昌大，世家河东。呜呼！公讳某，字某，曾王父朝请大夫、徐州长史讳某，（子夏。）遗贞白之操，表仪宗门。王父朝请大夫、沧州清池令讳某，（从裕。）垂博裕之道，启佑后胤。皇考湖州德清令讳某，（察躬。）弘孝悌之德，振扬家声。惟公端庄无谄，徽柔有裕。峻而能容，介而能群。其在闺门也，动合大和，皆由顺正。恺悌雍睦，莫有间言，故宗党歌之。其在公门也，释回措枉，（回，邪也。《记》曰：礼释曰。《语》曰：举直错诸枉。）造次秉直。事不失当，举无秕政，（秕，音匕。）故官府诵之。用冲退径尽之志，以弘正友道，信称于外焉。用柔和博爱之道，以视遇孤弱，仁着于内焉。此公修己之大经也。自进士登高第，调受河南府文学。秩满，渭北节度使论惟明辟为从事，授太常寺协律郎。元戎即世，罢职家食。无何，朔方节度使张献甫辟署参谋，授大理评事，赐绯鱼袋。改度支判官，转大理司直，迁殿中侍御史，加度支营田副使。此公从政之大略也。既佐戎事，实司中府。匪颁有制，（《周礼》：八曰匪颁之式。注云：匪，分也。颁，读为班布之班。）会计明白。《（孟子》曰：孔子为委吏矣，曰：“会计当而已矣”。）呜呼，分阃委政，系公而成务；朝右虚位，待公而周事。宗门期公而光大，姻党仰公而振耀。贞元十二年，岁在景子，（唐讳丙字，以景字代。）正月九日壬寅，遇暴疾，终于私馆，享年五十。痛矣！夫人吴郡陆氏，（公有《陆氏志》。）洎仲弟综、季弟续、冢侄某等，（察躬子：镇、某、纁、综、续。冢侄，即公也。）抱孤即位，牵率备礼。祗奉裳帷，归于京师。以某年（当作其年。）二月十八日庚寅，安厝于万年县之少陵原，（厝，音措。）礼也。公有男一人，（有一男曰曹婆，女一人曰喜子。）始六年矣，既而闵焉。在髫知孝，（髫，小儿垂髫也。髫，音迢。）呱呱涕洟。（呱，音孤。）凡我宗戚，抚视增恸。呜呼哀哉！初，公元兄（元兄，镇。）以纯深之行端直之德，名闻於天下。（於，一作于。）官至侍御史，持斧登朝，宪章肃清。常以先公之神未克迁祔，不正席，不甘味。及撰日定期，而昊天不吊，（贞元九年，镇卒。）志夺礼废。公实敬承遗志，行有日矣，而闵凶荐及，不克终事。则我宗族之痛恨，其有既乎？惟公尽敬于孝养，致毁于居忧。表正宗姓，观示他族。故宗人咸曰：“孝如方舆公。”（公之八世祖僧习事后魏，封方舆公，以孝德闻。）修词以藻德，振文而导志。以为理化之始，莫尊乎尧，作《尧祠颂》。以为述德之道，不忘于祖，作《始祖碑》。以为纪广大之后，叙正直之节，不嫌于亲，作《元兄侍御史府君墓志》。（镇墓志。）其余讽咏比兴，（上音鼻，下许应切。）皆合于古。故宗人咸曰：“文如吴兴守”。（《南史》：柳惲，字文畅。好学，善尺牍。少工篇什，有“亭皋木叶下，陇首秋云飞”之句。仕宋，为吴兴太守。）当官贞固，确乎不拔。持议端方，直而不苛。故宗人咸曰：“正如卫太史。”（《礼·檀弓》：卫有太史柳庄。公曰：“若疾革，虽当祭必告。”公再拜稽首请于尸曰：“有臣柳庄也者，非寡人之臣，是社稷之臣也。”闻之死，请往。不释服而往，遂以襚之。）率性廉介，怀贞抱洁。嗣家风之清白，绍遗训于儒素。故宗人咸曰：“清如鲁士师。”（《论语》：柳下惠为士师，三黜。人曰：“子未可以去乎？”曰：“直道而事人，焉往而不三黜？”已上四事，皆柳氏之先，文行之著者也。）兼备四德，具体而微，公之谓矣。小子常以无兄弟，移其睦于朋友；少孤，移其孝于叔父。天将穷我而夺其志，故罔极之痛仍集焉！朴鲁甚騃，（语骇切。）不能文字，敢用书宗人之辞以致其直，故质而俚。辍哭纪事，哀不能文，故叙而终焉。○故弘农令柳府君坟前石表辞（令君及其夫人，卒于大历、建中间，葬于贞元十九年。公时为监察御史，唯辞不载令君之名，求之年表，亦无可考焉。）少陵原柳氏之大墓，唐贞元十九年某月日，孤某奉其先府君洎夫人之丧祔其位。由新墓而南若干步，曰高祖王父兰州府君讳某字某之墓。又东若干步，曰曾祖王父邠州府君讳某之墓。西若干步，曰祖某王父司议郎府君讳某之墓。咸异兆而相望。昭穆之有位序，壤树之有丰杀，（《檀弓》：国子高曰：“葬也者，藏也。反壤树之哉！”壤，谓封壤。树，谓种树。杀，所介切。）皆如律令。府君讳某字某，由父任为太庙斋郎，更许昌、阳武、伊阙、华原尉，王屋丞，汝阴令。为弘农二年，推其诚心，裕于其人。辟土生谷，若有天相之道。衣食给足，故人不札夭；教厉明具，故俗不争夺。遂以洽于大和，事理克彰。刺史卢杞（杞，字子良。大历末，为虢州刺史。弘农县属虢州。）加礼褒旌，考绩绝尤。推君之政，风于下邑。命为吏部尚书郎。庾河南受命黜陟，（建中元年二月，命赵赞、卫晏、满经纶等十一人，分巡天下。庾字，或作更。）状君理绩殊异，宜升天朝，帝有叹焉。方图优升，命用不长，年五十五，建中二年某月日卒于官。以其素廉，家之蓄不足以充凶事，遂殡于是邑。仍会危难，至于今乃克返葬。孤某，尝为黔州录事参军，今无禄仕，而志不敢缓。初，君娶司农少卿京兆韦山之孙泾阳主簿回智之女，德容温良，大历二年某月日卒于越而假葬焉。孤某徒行自越，举夫人之丧至于虢，举弘农君之丧，咸至于墓，窆焉。（窆，音砭，悲验切。）既窆，立石表于坟前，示后之人以无忘孝敬。呜呼！世有难仕于外而葬其族者希矣。孝子之心，有待驷马五鼎而卒不至者焉。若今之杀衣黜食，寒妻子，饥仆御，终身由之而志益不懈，为旅人徒跣万里，（跣，音铣。）以厄困终事，孝之难者欤！五十而慕者舜也，禄千仲而悲者曾子也，（庄子曰：“曾子后仕三千钟而不洎，吾心悲。”）圣且贤难之若是。今之人有由其道者，得不立于世乎？○志从父弟宗直殡（公自永贞元年九月，由礼部员外郎谪邵州刺史。十一月，又移永州司马。至元和十年正月，召至京。继出为柳州刺史，宗直与公俱，故死于柳。《韩昌黎集》有《雷塘祭雨文》。观此志，则知非昌黎作矣。）从父弟宗直，生刚健好气，自字曰正夫。闻人善，立以为己师；闻恶，若已仇；见佞色谄笑者，不忍与坐语。善操觚牍，（上音孤，下音独。）得师法甚备。融液屈折，奇峭博丽，知之者以为工。作文辞，淡泊尚古，谨声律，切事类。譔《汉书》文章为四十卷，（宗直譔《西汉文类》四十卷，公为之序。譔，与撰同。）歌谣言议，纤悉备具，连累贯统，好文者以为工。“（工”，一作“功”。）读书不废蚤夜，以专故，得上气病。胪胀奔逆，（胪，皮也。一曰传也。《广韵》：腹前曰胪。胀，腹大也。胪，凌如切，音闾。胀，知亮切。）每作，害寝食，难俯仰。时少闲，又执业以兴，呻痛咏言，杂莫能知。兄宗元得谤于朝，力能累兄弟为进士。凡业成十一年，年三十三不举。艺益工，病益牢。元和十年，宗元始得召为柳州刺史。（元和十年三月，公为柳州刺史。）七月，南来从余。道加疟寒，数日良已。又从谒雨雷塘神所，（雷塘，柳州地名。州有雷山，两崖皆东西，雷水出焉。蓄崖中，曰雷塘，能出云气，作雷雨，变见有光。祷用俎鱼豆彘修形糈稌阴酒，虔则应。）还戏灵泉上，洋洋而归，（洋洋下有“也”字，无“而”字。）卧至旦，呼之无闻，就视，形神离矣。呜呼！天实析余之形，残余之生，使是子也能无成！“（成”，一作“既”。）是月二十四日，出殡城西北若干尺，死七日矣。俟吾归，与之俱，志其殡。<hr>
