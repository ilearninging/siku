<h4>《集部·欧阳修集·卷九十二  表奏书启四六集卷三》<b class="x">作者：欧阳修</b></h4>
◎表状札子二十三首【辞特转吏部侍郎表〈治平元年闰五月〉】受宠若惊，况被非常之命；事君无隐，敢倾至恳之诚。仰黩高明，惟知跼蹐。臣某〈中谢。〉伏念臣性姿庸近，识局昏冥。学古自愚，非有适时之用；论材甚薄，岂堪任重之难？徒以荷先帝之误知，自孤生而拔擢。犬马未报，但虞填壑之有时；弓剑忽遗，遽叹攀髯之莫及。而属皇明继照，圣治惟新。送往事居，虽策疲驽而自励；进思退补，未知罪戾之所逃。至于贪逾分之宠荣，冀无功之爵赏，非惟愚虑所不敢及，顾有公议，其将谓何？而甫兹弥年，再以增秩，方命书之始下，骇群听以生疑。此臣所以剖沥肺肝，不能自止，彷徨夙夜，莫获偷安。伏望皇帝陛下，回日月之余光，廓乾坤之大度，察其悃愊，假以矜宽。虽成命已行，国体当严于出令；而从人之欲，天高幸或于听卑。特收涣汗之恩，以息喧哗之论。庶安常业，誓毕愚衷。【再辞转官第一札子】臣此者伏蒙圣恩，特除臣吏部侍郎，依旧居职。臣早来获对天颜，虽略具陈述，退而循省，未尽恳诚。伏念臣本以常材，误蒙任使。问其所职，则皆朝廷之大事；较其成效，则无尺寸之可称。外惟碌碌以随人，内则区区而自守。当陛下圣政惟新之始，励精求治之时，虽天度包容，未加斥罢，而臣心自揣，常负惊忧。岂谓宜黜而升，当责而赏？非惟臣自知不可，顾于物论，其谓如何？况自去年陛下即位之初，均庆之典，臣已首叨迁秩。今来恩命，实出非常，在臣之愚，难以自处。欲望圣慈矜察，特赐寝停。今取进止。【再辞转官第二札子】臣今日伏蒙圣慈差中使传宣，令于后殿告谢。臣与赵概等遂诣垂拱殿门请对，欲再具敷陈。续奉圣旨，须管便受告敕。臣以圣驾已起，君命甚严，惶惑之间，不知所措。虽已受告敕，寻于延和殿得对，已会沥恳，备述圣恩非次，义实难安。盖以无功受赏者，众以为非，若窃事为功，则罪又大矣。仅以陛下承先帝已定之命，入继大统，此天人之意也。而即位之始，偶因过哀，致违和裕。既而勿药有喜，圣躬清宁。盖由宗社神灵，显此异事，欲彰皇天眷佑陛下，使不由人力而致康复。而臣今乃贪以为功，坐获厚赏，此臣所谓于义难安者也。至于陛下未亲庶政之间，中外幸得无事，此有宋百年，四圣相继，威德在人。顾臣等辈有何施设，过蒙睿奖，以此畴劳。况臣猥以庸材，参闻国政，上所赏罚，臣职奉行。若群臣之间，有功状不明，迹涉侥幸，尚当裁抑，以绝滥恩。而臣乃自贪宠荣，以速议论，此臣所以区区不能自已也。故圣恩虽极优异，而臣不免屡渎天听。伏乞早回圣断，追寝成命，俾臣获安常分，以息群言。今取进止。【再辞转官第三札子】臣今日伏蒙圣慈差入内高品陈日新至中书传宣，令臣系新除官。臣寻与曾公亮等具札子奏，乞候来日复奏。伏缘此来恩命，出于非常，臣与韩琦等进退惶惧，夙夜思维。虽君恩至优，违则有咎；然事体所系，义有难安。所恃者睿圣聪明，必察臣等恳诚之至；圣心宽恕，不以臣等屡黩为烦。欲望天慈省阅臣等前后所陈事理，曲加裁择，特赐寝停。于此四方旱灾百姓嗷嗷之际，是臣等合被责之时，免滥受非次之赏，则臣不胜幸甚。臣诚迫意切，言不成文，干冒冕旒，伏俟诛戮。今取进止。【谢特转吏部侍郎表】骤膺涣渥，备沥愚诚。虽至辞穷，罔避烦言之为黩；重乎令出，莫回成命于已行。祗受以还，惊惶失节。臣某〈中谢。〉伏念臣学不通于元本，材不足以经纶。但知守拙以为忠，每务师心而自信。徒以遭逢先帝，拔自众人，久参侍从之联，遂玷机衡之贰。而属大横启兆，嗣统膺期，方初政之清明，思百度之修理。内量谫薄，实忧以圣而责愚；矧迫衰残，方念乞身而告病。不谓皇慈曲被，宠数屡加。当覃大庆之初，已无功而冒赏；曾未逾年之久，复进秩以叨荣。此盖伏遇皇帝陛下圣政惟新，用人务广，谓才难于求备，思悦使以忘劳。悯其勤劬，锡以优洽。虽荣逾于望表，亦宠与其忧并，誓殚犬马之微，少答乾坤之造。【乞外任第一表〈治平二年正月二十三日上，二十五日批答不允。〉】臣某言：臣闻事君以忠，本期尽瘁，不能者止，亦贵自知。敢倾悃愊之诚，仰渎高明之听。臣某〈中谢。〉伏念臣本由寒素，偶践科场，只希干禄以养亲，敢冀逢时而见用？盖以腐儒章句之学，岂堪王佐之才；童子雕篆之文，固异贤人之事。而误蒙睿奖，俾贰宰司，讫无毫发之可称，常惧满盈之必覆。加以年龄迫于衰晚，气血损于忧伤。惟两目之旧昏，自去秋而渐剧，精明晻蔼，瞻视茫洋，冬春以来，职业多废。当圣君求治之始，是群臣宣力之时。自嗟犬马之微生，遽先疲乏；惟恃乾坤之大度，曲赐含容。虽未责于旷官，亦难安于尸禄。与其坐待于弹劾，岂如自乞于哀怜？伏望推天地之恩，回日月之照，察其愚直，不敢矫诬。许辞政事之名，假以州符之寄。则臣不止偷安而养拙，亦将自疗以求痊，尚冀昏瞳之复明，会图后效而论报。【乞外任第一札子】臣所有诚恳，昨日获对便坐，已具敷述。盖臣自去年八月，丧一女子，凡庶常情，不免悲苦，因此发动十年来久患眼疾。又为老年，全服凉药不得，自深冬已来，气量昏涩，视物艰难。接此春旱，阳气上攻，遂至大段妨事。然臣愚心只欲俟寿圣节随班上寿，一展臣子之诚，以为荣幸，然后恳求罢去，所以勉强迁延至今。缘此是臣私故琐屑，虽臣子之于君父，理当无隐，然难委曲尽载表章，所以先具奏陈，冀蒙省察。臣以非才，过蒙任用。使其聪明强健，犹惧不能称职，况此衰病，何以堪处？昨日虽面奉圣旨，今且未要入文字，盖臣迫于情恳，退不自安，今已具表陈乞，伏望圣慈哀许。今取进止。【乞外任第二表〈正月二十六日上，二十九日批答不允。〉】臣某言：臣近贡封章，乞解政事，伏奉批答不允者。天甚仁而溥爱，人有欲而必从。苟睿听之未回，由恳诚之不至，敢干斧钺，再沥肺肝。臣某〈中谢。〉伏念臣学不通经，材非适用。徒以遭逢亨会，进冒宠荣，一玷机衡，五迁岁律。伏遇皇帝陛下，握图抚运，嗣统当天。览决万事，则尧舜之聪明；爱养群生，则禹汤之勤俭。贤材并进，圣治惟新。臣于此时，得与大政。何修何饰，而可以称职；旅进旅退，而莫知所为。已惭廊庙之訏谟，既无远略；惟有簿书之琐屑，尚可宣劳。而苦此双瞳，莫能久视，眊然终日，兀尔尸居。上无以副人主之忧勤，下无以申臣子之报效。久而不去，罪则奚逃？此臣所以夙夕彷徨，难安自默者也。伏望皇帝陛下，曲回天听，少轸皇慈。念臣日侍冕旒，察臣心非木石。禄位者人情之所顾惜，孰肯妄辞；筋骸者物理之有盛衰，不能无乏。哀其可悯，宽以不诛。俾谐得请之恩，当识谢生之所。【乞外任第二札子】臣受国厚恩，叨与机政，材识庸下，不能有所补报。上赖圣君含垢，未即斥去。而又不思勉强竭力，以修职业，辄以衰疾自陈，欲图安便。重烦圣念，特降中使传宣，赐以训诲，丁宁切至，而又顽然未即听从。在臣之罪，可诛者非一。臣以方具表陈乞，理当阖门俟命，不得进见阙庭，面陈悃愊。臣闻自古君臣去就之际，与今不同。盖昔之公卿解职，便归田里，其朝居君侧，暮已绝于朝廷，所以臣重去其君，君亦难其臣之去，然犹去者相继。今则不然，凡辞职任者皆不去禄仕，或优游侍从之班，或出守藩要之地，岂为避宠辞荣，乃是免劳就逸，实人臣之侥幸也。况如臣者，尸禄终日，无劳可均。实以两目俱昏，是十年旧疾，自去秋发动，日益昏涩，看读文字，艰难忧虑，职事旷废，有误国家。所以敢布恳诚，乞怜君父，冀一闲僻处将养二三年，或目复清明，却乞一边远繁难处展效。乃是臣自为侥幸之计，与辞荣避宠者不同。欲望圣慈不以为难，早赐恩许。今取进止。【乞外任第三表〈正月二十九日上，二月二日批答不允。〉】臣某言：近上表章，乞解政事，伏蒙圣慈再降批答不允者。臣闻事君以忠信为本，立朝以进退为难。惟不自疑，乃能取信于上；苟无大过，庶几善退其身。昔之为臣，全此者少。今臣遇聪明之圣主，固不自疑；荷保庇之宽仁，幸无大过。是以敢因疾病，直露情诚，而封章屡陈，俞旨未赐。臣窃谓日月之明无不照，岂不谅臣之乃心；得非天地之恩有所怜，未忍许臣之遽去？在臣自揣，何以克堪？岂合更此多言，上烦宸听？所难遂默，益切恳私。臣某〈中谢。〉伏念臣以中下之才，被非常之任。日偕进见，则蒙眷待之优隆；退接同寮，则绝纤毫之间隙。自可安然乐职，亦复何所忧危。况千载一遇者，盛时之难逢；高秩厚禄者，常情之贪得。苟非迫于衰病，岂敢固自欺诬？伏望皇帝陛下，曲轸睿慈，俯哀愚款。念其蒲柳，质易朽而先衰；譬若马牛，力已疲而则止。赐其如请，恕以苟安。则臣刮膜祛昏，尚冀清明之来复；捐躯殒命，终图报效于余生。【为雨水为灾待罪乞避位第一表〈治平二年八月〉】臣某言：臣闻任非其人，则官必旷职；时多阙政，则天为降灾。惟谴咎之有归，难侥幸于独免。臣某〈中谢。〉伏念臣本以庸妄，遭逢盛明，擢贰宰司，与闻国论。不能协宣上德，辅导至和。频年已来，害气交作。春饥已甚，馑疫相望，秋潦暴兴，覆溺无数，下致生民之愁苦，上贻圣主之焦劳。臣独何心，安于厥位？举朝廷之典法，便合黜幽；赖覆帱之宽仁，尚容自劾。伏望皇帝陛下，特回天造，俯察愚忠，俾解政机，推行宪罚，以塞上穹之降责，以警庶位之惰官。然后别选隽贤，俾居参辅，益图更化之术，上副求治之心。自然人神以和，灾异咸弭，不惟臣适其分，亦俾国无屈刑。【乞避位第二表】臣某言：近以雨水之变，上表待罪，蒙降批答不允者。上天告戒，比屋罹灾。虔思消异之方，愿避进贤之路。特迂圣训，未谅愚诚，退自省循，岂遑安处？臣某〈中谢。〉伏以天人之相去不远，见于事常若响之应声；赏罚之至要易知，举其大则以一而警百。是以政有得而有失，则灾祥以类而来；官若成而若亏，则黜陟以时而举。伏念臣猥由愚陋，进冒宠荣。一贰政机，五更岁律。相府之事无不总，既皆得以与闻；斯人之居不聊生，欲于何而归咎？辜朝廷之委任，贻君父之忧劳。此而不诛，何以励众？伏望皇帝陛下，奋然睿断，赫以皇明，理其旷败之愆，正厥经常之法，置之散地，全以宽恩。誓坚犬马之心，终效涓埃之报。【乞避位第三表】臣某言：近以雨水之灾，再上表待罪，蒙降批答不允，仍断来章者。阴沴干时，圣心轸虑。明诏一下，群臣震惶。况居任责之司，敢为幸免之计！臣某〈中谢。〉伏惟皇帝陛下，身膺眷命，光绍丕图，总览万几之繁，讲求三代之治。旰不遑食，励文王之小心；行之以勤，躬伯禹之盛德。固已生民受赐，品汇蒙休，宜召至和，以来嘉应，而善气未效，时灾荐臻。惟天聪明，异不虚出，示人警戒，咎必有归。所以三事之臣，连章沥恳。况臣最为滥窃，尤玷宠荣。方平日以尸居，不知引分；及败官而宜罚，其敢逃刑？伏惟皇帝陛下，俯抑至慈，深思大谴。退其不肖，以为修政之先；不以空文，庶得应天之实。【再乞外任第一表】治平三年三月二十四日上，二十七日批答不允。〉臣闻忠以事上，虽见义而必为；力有不能，则知难而当止。是惟臣子进退之分，实系国家利害之机。则其居也，敢怀窃位之安；其去也，岂止全身之计？辄殚拙讷，上黩高明。臣某〈中谢。〉伏念臣本以庸妄，出于孤平，学不通方，识非虑远。徒以遭逢先帝，误被圣知，擢自诸生，俾参大政。伏遇皇帝陛下，膺期出震，继统当天，方圣政之惟新，思群材而并济。臣以衰迟之朽质，久当机要以妨贤，有守经泥古之愚，无应变适时之用。考于外论，早合黜幽。伏蒙皇帝陛下，廓大度以兼容，谓众恶者必察，特加庇覆，俾获保全。固当勉励疲驽，誓图报效。而臣量盈器极，福过灾生。两目眊昏，积年旧苦；中痟渴涸，新岁所加。精液销澌，志与神而并耗；革肤朘削，气将力以俱殚。臣若犹强残骸，窃贪厚禄，坐取败官之责，上累知人之明。苟以此致兴于人言，则乃是可畏之公议，异夫诬谤，难复主张。此臣所以深自揣思，敢陈悃迫。伏望皇帝陛下，曲回睿眷，俯察愚忠，念其获亲日月之光，颇历岁时之久。居常碌碌，曾莫异于片言；一有纷纷，遂独当于众怒。尚乏周身之智，岂堪为国之谋？因其自诉于病衰，幸俾获逃于罪戾，退之散地，得尽余龄。则臣永荷天地之恩，敢忘犬马之报。【乞出第一札子〈治平三年〉】臣昨日获对便坐，辄述恳私，乞解政事之任。缘臣疾患累日，气血虚乏，头目昏眩，不能久立，不得久侍天颜，悉陈悃愊。伏自濮园之议既兴，言事之臣荒唐不学，妄执违经非礼无稽之说，耻于不用，不胜其忿，遂厚诬朝廷，借以为名，因乃肆言讪上，指臣为奸邪首议之人。陛下至圣至明，洞见中书与两制所议本末，察臣无罪，曲赐保全。而吕诲等附下罔上，语言悖慢，无复君臣之礼，以至斥黩母后，非毁诏书等事，陛下皆屈意含容，不加显戮，止于退罢而已。及诏定濮王典礼，不如诲等所诬，既又诏榜朝堂，谕以本末。由是中外释然，凡素为诲等诬诳炫惑之人，皆识朝廷本意，但恨晓谕之晚。今则是非已正，曲直已分，臣所被诬，亦已获雪。然则更何所辨，岂合有言，而臣义有不得已者。盖以执政之臣，天下之所瞻望，朝廷以为重轻。若其名誉烜赫，非止一人之荣，乃是朝廷之光也。其或身名毁辱，非止一人之辱，乃是朝廷之辱也。昔唐文宗甘露事后，小人用事，宰相李石为其所恶，乃遣盗杀之，不中而断石马尾，石遂求罢。文宗虽知石贤相可惜，亦不得已而罢石为荆南节度使，盖顾国体当尔也。今臣固无李石可惜之贤，而其所被毁辱者，何止断马尾而已？吕诲等连章累疏，恶言丑诋，陛下为臣爱惜，留中而不出。诲等自写章疏，宣布中外，今闾巷之人皆能传诵。虽诲等急于卖直取名，肆其诬罔，不暇惜国体而自为传播，如臣者岂合强颜忍耻，犹安厥位，使天下何所瞻望？凡臣所贪以为荣者，乃朝廷之辱也。由是言之，臣岂得已哉？使臣无疾病，犹当恳自引去，况臣不幸适值自春来痟渴不止，昨日面奉德音，陛下悉已知臣所苦，圣恩悯恤，为之恻然。伏望陛下特赐除臣近京一郡，俾养衰残，则臣未死之间，誓当别图报效。今取进止。【乞出第二表〈三月二十八日上，四月三日批答不允。〉】臣近贡封章，愿还政事，伏蒙圣慈特降批答不允者。臣闻愚诚虽微而苟至，可以动天；大仁博爱而无私，未尝违物。敢殚恳悃，再冒诛夷。臣某〈中谢。〉伏念臣智识非精，器能甚浅。禀生奇薄，自少尝履于艰虞；虽处困穷，所守粗知于名节。而自早蒙擢用，思奋猷为。不善自谋，遂致怨仇之积；罔知避祸，屡触陷阱之机。先皇帝深察孤忠，悉排群议，甄收奖进，终始保全，以至晚年，致之二府。念初无于报效，徒久玷于恩荣。逮逢神圣之嗣兴，顾已岁时之三易。问其职业，曾无补于毫分；听于喧哗，则不胜于诋辱。犹强尫残之质，坐怀宠禄之贪。昔云高位之疾颠，何况千人之所指？继以恙疴之苦，苶然气血之衰。药石之功，既难求于速效；机政之地，岂宜久于旷官？伏望皇帝陛下，曲轸睿慈，俯哀危恳，谓献纳訏谟之任，已无益于明时，而沮伤憔悴之余，实难安于久处，许其引避，宽以优容。倘后来因此以得贤，则臣去犹为于有补。苟未填于沟壑，誓终竭于涓埃。【乞出第二札子〈治平三年〉】臣近再述恳诚，上干天听，乞解重任，伏蒙圣慈特降批答，丁宁训诲，未赐允俞。臣本庸材，不堪大用，遭逢圣主，误被奖知。陛下急于求治，取信辅弼，言无不从。臣于此时，不谓不得君，不谓不得位。而智识驽下，初无补报。既不能建明大义，镇遏群言；又不能和会众心，协于一德。遂致浮词异论，中外喧哗。惟务含胡，无一言以辨正，但欲因循，苟于无事。以此养成群小，诬谤圣朝，上则烦黩睿聪，下则自取身辱。虽陛下悯臣拙直，众怒独当，察臣暗愚，不识陷阱。然臣拙于谋身，不堪任用，已验如此，可黜不疑。陛下圣度宽仁，曲加保庇，以为簪履旧物，不忍一旦弃捐。然臣夙夜彷徨不能安于自处者，盖以朝廷轻重，系在大臣。若大臣望重，则朝廷尊；大臣望轻，则朝廷不重。大臣望轻犹为不可，何况恶言丑诋，毁辱百端？今“豺狼当路、奸邪在朝”之语，下专闾巷，外播四夷。以是而言，何止望轻而已。陛下有臣如此，岂不为朝廷之辱哉！虽陛下至圣至明，察臣无过，臣能自信无愧于心，而中外之人不可家至而户晓。百辟之瞻望，众人之讥诮，臣亦何颜以处之？与其负惭俯首以见缙绅，孰若乞身远去，少避指目？是则圣恩许臣解罢，俾臣稍获便安，乃是臣居位也以荣为辱，其去也以黜为升。惟望天慈，俯从人欲。今臣已上第二表，伏望圣慈曲体人情，除臣蔡、亳一州差遣。【乞出第三表〈四月初四日上，初七日批答不允，断来章。〉】臣近以疾患自陈，乞解重任，伏蒙圣慈再降批答不允者。坐贪国宠，既以难安，仰叫帝阍，期于必达。臣某〈中谢。〉伏念臣早缘幸会，亲遘休辰，以一经之腐儒，参万几之密论。违时背俗，速谤招尤。虽无独立弗惧之明，粗怀可杀不辱之节。所以强颜忍耻，不知轩冕之荣。加之多病久衰，难胜筋力之任。近从去岁，益以中干，渴如鼹鼠之饮河，喘若吴牛之见月，多言外噪，众疾内攻。心已自危，岂足当于谋虑；力虽欲强，几或至于踣颠。方奋锐于壮时，犹无可道；迨摧伤于晚节，亦复何堪？虽幸圣君容覆之恩，岂逭神理满盈之罚？苟不知退，其将殒生。伏望皇帝陛下推天地之私，回日月之照，察臣粗识廉耻，悯臣遽此衰疲，丐以一州，俾从素志。如此，则力排群议，已荷于保全；遂养残生，更繄于亭育。虽同草木之贱，尚识造化之仁。【乞出第三札子〈治平三年〉】臣近以疾病，乞解重任除一蔡、亳州差遣，已上三表及两具札子陈述，伏蒙圣慈累降批答不允断来章者。臣窃伏思惟，臣之披沥肝血，祈天请命之恳，其说甚详，而其诚至矣。陛下每降答谕，丁宁奖勖，所以过赐优待臣之恩礼，亦已至矣。而臣不能仰遵圣训，力疾就职，而犹更哀鸣，上烦天听者，盖臣义不获已，与近日韩琦、曾公亮、胡宿等从容于进退者，事体不同也。臣以非才被任，违时忤众，自招谤怒，不容其身。今上自朝廷，下至闾阎巷陌，远洎四海，外及夷狄，皆能传吕诲等章疏矣。其罔诬丑诋之语，莫不能道之矣。而臣以顾惜国体，既不当更与诲等辨正，便合引避去位，而以是非曲直付之公议，乃为合理。昔汉世大臣有被诬以罪者，例不对理陈冤。盖其人或遂废黜，或被刑诛，所以更不自辨可矣。未有论议喧沸，不自辨明，而顽然自安其位者也。今朝廷处臣者何位，任臣者何事，所系事体者如何，而诲等诋臣者何语，臣其可安处此位者乎？昨濮园之议，自手诏告示中外后，凡中书论议本末邪正及诲等加诬诋讪等事，皆已幸蒙辨正矣。惟臣所被“邪谋首议、奸谀徼宠”之恶名，既不能自辨，若又不识廉耻，顽如木石，遂安其位。陛下谓有臣如此，其可当国家之大任乎？此臣所以夙夜思维，诲等诋臣者，谀佞希宠荣耳。故惟有恳辞重任，远避宠荣，乃可以塞小人之口。然则陛下圣恩，一许臣罢去，是为臣辨诬谤、全名节，其赐臣者多矣，厚于赐以高秩重禄万万也。臣幸蒙陛下知奖久矣，臣之心迹，圣鉴昭然，洞见表里，此臣不当复言。臣所谓辨诬谤、全名节者，为中外之人不可家至户晓者尔。盖非早自引去，无以塞诬谤臣者之口也。夫爵禄，朝廷所以宠臣下也，使身安心泰、名誉光显者居之，则不胜其荣也。若毁辱愧耻愤闷忧郁者居之，适足为苦耳。伏望圣慈察臣哀切恳迫之诚，不以臣比从容于进退者，特许臣解罢政事，除臣一外任差遣，则臣虽死之日，犹生之年。今取进止。【乞出第四札子〈治平三年〉】臣近以疾病，乞解重任，已具札子，罄述恳私，更不敢重叠叙陈，上烦天听。臣以非才，误膺奖任，存之既无所惜，去之何足可思？然而不早罢去，此乃陛下至仁至慈，怜臣衰残，不忍遽便弃捐，务欲退人以礼。今臣表章、札子各已三上，伏蒙三降批答，丁宁训勖，未即允俞。中外之人，皆知陛下曲意留连，恩礼已足。伏乞出自宸断，早赐恩许，除臣一外任差遣。【乞出第五札子〈治平三年〉】臣昨日获对威颜，备陈恳迫，而言意拙讷，不能感动。愚诚虽切，天听未回，夙夜省循，莫遑安处。臣本庸材，不足比数，然而职所任者国政，身所系者国体。而遭罹诬枉，毁辱百端，既不自辨明，便当引去。加以年齿凋耗，疾病侵凌，岂可勉强衰残，不知廉耻？此臣所以披肝沥血，干冒诛夷，不能自止者也。再念臣材识驽下，过蒙陛下奖用，固当奋发事业，粗立功名，上报君恩，次雪身辱。然臣出入二府，已七八年，迄无一言建明，一事可采。以前日之碌碌如此，可知后日之无所为也。若终于尸禄偷安，苟贪荣宠，不惟上辜委遇，实亦自负初心。盖材力短长，固有不能勉强，若进退名节，尚可自择。前世人主之待其臣也，事非一端，或高其行义，不夺其志；或许其闲退，俾自安全。不必悉以高秩厚禄，但曲从所欲，便是君恩。伏望圣慈察臣悃愊，特许臣所乞，则臣未尽之年，尚知论报。今取进止。【辞覃恩转左丞表〈治平四年正月神宗登极，二月上。〉】臣某言：伏奉制命，蒙恩特授臣行尚书左丞，依前参知政事，加阶、食邑、食实封及赐功臣者。泽施无外，虽务极于汪洋；宠至若惊，实难安于启处。敢倾拙讷，上黩高明。臣某〈中谢。〉伏念臣本以妄庸，早由平进。一经之学，乃自守之迂儒；十驾其驽，终不堪于远用。徒以旦暮千载，遭逢两朝。擢贰钧衡，坐淹岁月。国恩未报，但虞填壑以遗羞；金鼎已成，岂谓攀胡之莫及？幸遇皇帝陛下，重离继照，正统当天，万物睹而咸欣，大号涣其均庆。致兹孱朽，亦玷光华。然夫位高而疾颠者，是亦其势然；器满而必覆者，盖由于量过。敢忘戒惧，诚迫恳私。伏望皇帝陛下，特轸睿慈，俯矜愚守。当万几之新政，收厚赏于无功。则臣虽蒲柳之易衰，尚冀涓埃于后效。【谢覃恩转左丞表】臣某言：〈云云。〉大庆均行，滂流而甚渥；鸿恩曲被，俯偻以无容。臣某〈中谢。〉伏念臣性质迂愚，器能浅陋，言不足以备《典》、《谟》之奥，学不足以通治乱之原。徒以早荷两朝之误知，拔自孤生而奖用。疲驽虽勉，讫无补于毫分；岁月屡迁，犹坐贪于宠禄。方惧黜幽之典，敢希冒进之荣！此盖伏遇皇帝陛下，光绍宝图，惟新圣政，继《离》明而大照，推《乾》施以无偏。致此妄庸，首沾涣汗。臣敢不退思警惧，益励衰疲。感风云际会之难，依日月光华之末，少图后效，冀尽夙心。<hr>
