<h4>《集部·欧阳修集·卷二十三  居士集卷二十三》<b class="x">作者：欧阳修</b></h4>
◎碑铭三首【忠武军节度使同中书门下平章事武恭王公神道碑铭〈嘉祐三年〉】惟王氏之先为常山真定人，后世葬河南密县，而密分入于管城，遂为郑州管城人，其封国仍世于鲁。惟鲁武康公事太宗皇帝，秉节治戎，出征入卫，乃受遗诏辅真宗，有劳有勤，报恤追崇。以有兹鲁国，是生鲁武恭公。公少以父任为西头供奉官。至道二年，遣五将讨李继迁，公从武康公出铁门，为先锋，杀获甚众。军至乌白池，诸将失期，不得进，公告其父曰：“归师过险，争必乱。”乃以兵前守隘，号其军曰：“乱行者斩！”由是士卒无敢先后，虽武康公亦为之按辔。追兵望其军整，不敢近。武康公叹曰：“王氏有子矣。”后以御前忠佐为军头巡检。邢、洺男子张洪霸聚盗二州间，历年，吏不能捕。公以毡车载勇士为妇人服，盛饰诱之邯郸道中，贼党争前邀劫，遂皆就擒，由是知名。公以将家子宿卫真宗，为内殿直、殿前左班都虞候、捧日左厢都指挥使，累迁英州团练使。今天子即位，改博州团练使、知广信军，徙知冀州，迁康州防御使，历龙神卫、捧日、天武四厢都指挥使，侍卫亲军步军马军殿前都虞候，步军副都指挥使，桂、福二州观察使。是时，章献太后犹临朝，有诏补一军吏。公曰：“补吏，军政也。敢挟诏书以干吾军！”亟请罢之。太后固欲与之，公不奉诏，乃止。及太后上仙，有司请卫士坐甲，公以为故事无为太后丧坐甲，又不奉诏。于是天子知公可任大事。明道二年，拜检校太保、签署枢密院事，遂为副使。明年，以奉国军留后同知院事。又明年，领安德军节度使。又明年，加检校太尉、宣徽南院使。公为将，善抚士，而识与不识，皆喜为之称誉。其状貌雄伟动人，虽里儿、巷妇，外至夷狄，皆知其名氏。御史中丞孔道辅等因事以为言，乃罢公枢密，拜武宁军节度使。言者不已，即以为右千牛卫上将军、知随州。士皆为之惧，公举止言色如平时，惟不接宾客而已。久之，徙知曹州，而孔道辅卒，客有谓公曰：“此害公者也。”公愀然曰：“孔公以职言事，岂害我者？可惜朝廷亡一直臣。”于是言者终身以为愧，而士大夫服公为有量。庆历三年，起公为保静军留后、知青州。未行，而契丹聚兵幽、涿，遣使者有所求，自河以北皆警，乃拜公保静军节度使、知澶州。契丹使者过澶州，见公，喜曰：“闻公名久矣，乃得见于此邪。”公为言已衰老，中国多贤士大夫，因指坐客，历陈其世家，使者竦听。是岁，徙真定府、定州等路都部署，改宣徽南院使、判成德军，未行，徙判定州，兼三路都部署。公治其军，无挠其私，亦不贷其过，居顷之，士皆可用。契丹使人觇其军，或劝公执而戮之，公曰：“吾军整而和，使觇者得吾实以归，是屈人兵以不战也。”明日，大阅于郊，公执桴鼓誓师，号令简明，进退坐作，肃然无声，乃下令曰：“具糗粮，听鼓声，视吾旗所乡！”契丹闻之震恐。会复议和，兵解，徙知陈州。道过京师，天子遣中贵人问公欲见否，公谢曰：“备边无功，幸得蒙恩徙内地，不敢见。”明年，徙河阳，不行，以宣徽使奉朝请，已而出判相州。六年，拜同中书门下平章事、判澶州。明年，徙郑州，封祁国公。又明年，乞骸骨，不许，以为会灵观使，已而复判郑州，徙澶州，除集庆军节度使，徙封冀国公。皇祐三年，遂以太子太师致仕，大朝会，许缀中书门下班。居一岁，天子思之，起为河阳三城节度使、同中书门下平章事、判郑州。六年，以本官为枢密使，徙封鲁国公。既而上以富公弼为宰相。是岁，契丹使者来，公与之射。使者曰：“天子以公典枢密，而用富公为相，得人矣。”语闻，上喜，赐公御弓一，矢五十。公善射，至老不衰，尝侍上射，辞曰：“幸得备位大臣，举止为天下所视，臣老矣，恐不能胜弓矢。”上再三谕之，乃手二矢再拜，一发中之，遂将释，复位，上固勉之，再发又中，由是左右皆欢呼，赐以袭衣、金带。自宝元、庆历之间，元昊叛河西，兵出久无功，士大夫争进计策，多所改作。公笑曰：“奈何纷纷？兵法不如是也。使士知畏爱，而怯者勇，勇者不骄。以吾可胜，因敌而胜之耳，岂多言哉！”其在枢密，亦尝自请临边，不许，凡大谋议，必以咨之。其在外，则遣中贵人诏问，其言多见施用。公自致仕，复起掌枢密，凡三岁，以老求去位，至六、七。上为之不得已，以为景灵宫使，徙忠武军节度使，又以为同群牧制置使，五日一朝，给扶者以子若孙一人。是岁，公年七十有八矣。明年二月辛未，以疾薨于家。诏辍视朝二日，发哀于苑中，赠太尉、中书令。其遗言曰：“臣有俸禄，足以具死事，不敢复累朝廷，愿无遣使者护丧，无厚赙赠。”天子恻然，哀其志，以黄金百两、白金三千两赐其家，固辞，不许。以其年五月甲申葬于管城。明年，有诏史臣刻其墓碑。臣愚以谓自国家西定河湟，北通契丹，罢兵不用，几四十年。一日元昊叛，幽燕亦犯约，二边骚动，而老臣宿将无在者。公于是时，屹然为中国钜人名将，虽未尝躬矢石攻坚摧敌，而恩信已足抚士卒，名声已足动四夷。遂登朝廷，典掌机密，以老还仕，复起于家，保有富贵，享终寿考。虽古之将帅，及于是者其几何人！至于出入勤劳之节，与其进退绸缪君臣之恩意，可以褒劝后世，如古诗书所载，皆应法可书。谨按鲁武恭公，讳德用，字元辅。曾祖讳方，追封蒋国公；祖讳玄，追封邘国公，皆赠中书令。父讳超，建雄军节度使，赠尚书令，追封鲁国公，谥曰武康。公娶宋氏，武胜军节度使延渥之女，初为安定郡夫人，追封荣国公夫人。五男，四女。男曰咸熙，东头供奉官，早卒；次曰咸融，西京左藏库使、果州团练使；次曰咸庶，内殿崇班，早卒；次曰咸英，供备库副使；次曰咸康，内殿承制。铭曰：鲁始锡封，以褒武康。爰暨武恭，乃克有邦。桓桓武恭，其容甚饬。伟其名声，以动夷狄。公治军旅，不宽不烦。恩均令齐，千万一人。公在朝廷，出守入卫。乃登大臣，与国谋议。公曰老矣，乞臣之身。帝曰休哉，汝予旧臣。亟其强起，秉我枢钧。礼不筋力，老予敢侮？公来在廷，拜毋蹈舞。若子与孙，助其兴俯。凡百有位，谁其敢俦？惟时黄耇，天子之优。富贵之隆，亦有能保。孰享其终，如公寿考。公有世德，载勋旂常。刻铭有诏，俾嗣其芳。【镇安军节度使同中书门下平章事赠太师中书令程公神道碑铭〈嘉祐四年〉】惟文简公既葬之二年，其子嗣隆泣而言于朝曰：“先臣幸得备位将相，官、阶、品皆第一，爵、勋皆第二，请得立碑如令。”于是天子曰：“噫！惟尔父琳，有劳于我国家，余其可忘？”乃大书曰“旌劳之碑”，遣中贵人即赐其家，曰：“以此名尔碑。”又诏史臣修曰：“汝为之铭。”臣修与文简公故往来，知其人，又尝志其墓，又尝述其世德于冀公太师之碑，得其世次、官封、功行最详，乃不敢辞。惟公字天球，姓程氏。曾祖讳新，赠太师。曾祖妣吴国夫人齐氏。祖讳赞明，赠太师、中书令。祖妣秦国夫人吴氏。考讳元白，袁州宜春令，赠太师、中书令兼尚书令、冀国公。妣晋国夫人楚氏。公举大中祥符四年服勤词学高第，试秘书省校书郎、泰宁军节度推官，改著作佐郎、知并州寿阳县，秘书丞、监左藏库。天禧中，诏选文学履行，召试，直集贤院。今天子即位，迁太常博士、三司户部判官。会修《真宗实录》，而起居注阙，命公追修大中祥符八年已后，书成，遂修起居注。迁祠部员外郎，提举诸司库务，以本官知制诰，同判吏部流内铨。契丹尝遣使贺上即位，命公迓之，使者妄有所言，公折以理，遂屈服。其后又遣使贺天圣五年乾元节，天子思公前尝折其使，乃以公为馆伴使。使者果言契丹见中国使者，坐殿上，位次高，而中国见契丹使者位下，当迁。议者以为小故，可许，虽天子亦将许之。公争以谓契丹所以与中国好者，守先帝约也，一切宜用故事，若许其小，将启其大。天子是之，乃止。岁中，迁右谏议大夫、权御史中丞。丞相张文节，公少所称许而最知公，方除中丞，文节当执笔，喜曰：“不辱吾笔矣。”明年，拜枢密直学士、知益州。公性方重，寡言笑，凡所处画，常先虑谨备，所以条目巨细甚悉，至临事简严，僚吏莫能窥其际。尝夜张灯会五门，大集州民，而城中火起，吏如公教不以白，而随即救止。终宴，民去，始稍知火。监军得告者言军谋变，惧而入白，公笑曰：“岂有是哉？”监军惶惑不敢去，公曰：“军中动静，吾自知之，苟有谋者，不能隐也。”已而卒无事。其他多类此。蜀妖人自名李冰神子，署官属吏卒，以恐蜀人，公捕斩之。而谤者言公妄杀人，蜀且乱。天子遣人驰视之，使者还言蜀人便公政，方安乐，而诛妖人所以止乱。由是天子益知公贤，召为给事中、知开封府。前为府者，苦其治剧，或不满岁罢，不然，被谤讥，或以事去，独公居数岁。久而治益精明，盗讼稀少，狱屡空，诏书数下褒美，迁工部侍郎、龙图阁学士，守御史中丞。久之，天子思其治，召为翰林学士。复知开封府。明年，为三司使。不悦苟利，不贪近功。时议者患民税多目，吏得为奸，欲除其名而合为一。公以谓合而没其名，一时之便，后有兴利之臣必复增之，是重困民也。议者莫能夺。其于出入尤谨，禁中时有所取，未尝肯予。宦官怒，言陛下虽有欲，物在程某何可得！公曰：“臣所以为陛下惜尔。”天子以为然。累迁吏部侍郎。景祐四年，以本官参知政事。公益自信不疑，宰相有所欲私，辄众折之，其语至今士大夫能道也。初，范仲淹以言事忤大臣，贬饶州。已而上悔悟，欲复用之，稍徙知润州。而恶仲淹者遽诬以事，语入，上怒，亟命置之岭南。自仲淹贬而朋党之论起，朝士牵连，出语及仲淹者皆指为党人；公独为上开说，上意解而后已。是时，元昊叛河西，朝廷多故，公在政事，补益尤多。而小人侥幸皆不便，遂以事中之，坐贬为光禄卿，知颍州。已而徙知青州，又徙大名府。居一岁中，迁户部吏部二侍郎、尚书左丞、资政殿学士。北京建，遂以为留守。宦者皇甫继明方用事，主治行宫，务广制度以市恩，公为裁抑之，与继明章交上。天子遣一御史往视之，还，直公，天子为罢继明，独委公以建都事。公自知政事，以论议不私见嫉，被贬斥，已稍复见用，遂与继明争曲直，由是益不妄合于世。虽不复大用，而契丹方遣使数有所求，兵诛元昊未克，西北宿重兵，公于是时，天子常委以河北、陕西之重，留守北京凡四年。迁工部尚书、资政殿大学士、河北安抚使。庆历六年，拜武昌军节度使、陕西安抚使、知永兴军府事。明年，加宣徽北院使、鄜延路经略使马步军都部署、判延州，仍兼陕西安抚使。皇祐元年，加同中书门下平章事，留守北京。其于二方，威惠信著，尤知夷狄情伪、山川险易、行师制敌之要。其在延州，夏人数百驱畜产至界上请降，言契丹兵至衙头矣，国且乱，愿自归。公曰：“契丹兵至元昊帐下，当举国取之，岂容有来降者乎？闻夏人方捕叛族，此其是乎？不然，诱我也。”拒而不受。已而夏人果以兵数万临界上，公戒诸堡寨无得数出兵，夏人以为有备，引去，自此不复窥边。公于河北最久，民爱之，为立生祠。明年，改武胜军节度使，犹在北京。又改镇安军节度使，在镇四年，犹上书：镇安一郡尔，不足以自效，愿复守边。书未报，得疾，以至和三年闰三月七日己丑薨于陈州之正寝，享年六十有九。天子辍视朝二日，赠中书令，谥曰文简。明年，袷享太庙，推恩，加赠公太师尚书令。公累阶至开府仪同三司，勋上柱国，广平郡爵公，封户七千四百而实封二千一百，赐号推诚保德守正翊戴功臣。娶陈氏，封卫国夫人。子男四人：曰嗣隆，太常博士；嗣弼，殿中丞；嗣恭，太常博士；嗣先，大理寺丞。女五人，皆适良族。谨按程氏之先，出自重、黎。至休父，为周司马，国于程，其后子孙遂以为氏。自秦、汉以来，世有其人，程氏必显，而各以其所居著姓，后世因之，至唐尤盛。号称中山程氏者，皆祖魏安乡侯昱。公，中山博野人也，世有积德，至公始大显闻。臣修以谓古者功德之臣，进受国宠，退而铭于器物，非独私其后世，所以不忘君命，示国有人，而诗人又播其事，声于咏歌，以扬无穷。今去古远，为制不同，而犹有幽堂之石、隧道之碑，得以纪德昭烈，而又幸蒙天子书而名之，其所以照临程氏，恩厚宠荣，出古远甚而臣又得刻铭其下。铭，臣职也，惧不能称。铭曰：程以国氏，世远支分。因居著姓，各以其人。公世中山，在昔有闻。克大自公，厥声以振。乃秉国钧，乃授将钺。出入其勤，险夷一节。帝曰噫欤余有劳臣。何以旌之？有烂其文。惟此劳臣，实余同德。忧国在心，匪劳以力。二方有事，诸将无功。俾我旧老，不遑居中。闲息近藩，庶休厥躬。有请未报，奄云其终。殁而后已，兹可谓忠。惟帝之褒，其言甚简。铭以述之，万世丕显。【赠刑部尚书余襄公神道碑铭〈治平四年〉】始与襄公既葬于曲江之明年，其子仲荀走于亳以来告曰：“余氏世为闽人，五代之际，逃乱于韶。自曾、高以来，晦迹嘉遁，至于博士府君，始有禄仕，而襄公继之以大。曲江僻在岭表，自始兴张文献公有声于唐，为贤相，至公复出，为宋名臣。盖余氏徙韶，历四世始有显仕，而曲江寂寥三百年，然后再有闻人。惟公位登天台，正秩三品，遂有爵土，开国乡州，以继美前哲，而为韶人荣，至于褒恤赠谥，始终之宠盛矣。盖褒有诏，恤有物，赠有诰，而谥行、考功有议有状，合而志之以閟诸幽有铭，可谓备矣。惟是螭首龟趺，揭于墓隧，以表见于后世而昭示其子孙者，宜有辞而阙焉，敢以为请。”谨按：余氏，韶州曲江人。曾祖讳某，祖讳某，皆不仕。父讳某，太常博士，累赠太常少卿。公讳靖，字安道。官至朝散大夫，守工部尚书、集贤院学士，知广州军州事，兼广南东路兵马钤辖、经略安抚使，柱国，始兴郡开国公，食邑二千六百户、食实封二百户。治平元年，自广朝京师，六月癸亥，以疾薨于金陵。天子恻然，辍视朝一日，赙以粟帛，赠刑部尚书，谥曰襄。明年七月某甲子，返葬于曲江之龙归乡成山之原。公为人质重刚劲，而言语恂恂，不见喜怒。自少博学强记，至于历代史记、杂家、小说、阴阳、律历外，暨浮屠、老子之书，无所不通。天圣二年举进士，为赣县尉，书判拔萃，改将作监丞、知新建县，再迁秘书丞，刊校三史，充集贤校理。天章阁待制范公仲淹以言事触宰相得罪，谏官、御史不敢言，公疏论之，坐贬监筠州酒税，稍徙泰州。已而天子感悟，亟复用范公，而因之以被斥者皆召还，惟公以便亲乞知英州，迁太常博士。丁母忧，服除，遂还为集贤校理，同判太常礼院。景祐、庆历之间，天下怠于久安，吏习因循，多失职。及赵元昊以夏叛，师出久无功，县官财屈而民重困。天子赫然，思振颓弊以修百度，既已更用二三大臣，又增置谏官四员，使言天下事，公其一人也，即改右正言供职。公感激奋励，遇事辄言，无所回避，奸谀权幸屏息畏之，其补益多矣，然亦不胜其怨嫉也。庆历四年，元昊纳誓请和，将加封册；而契丹以兵临境上，遣使言为中国讨贼，且告师期，请止毋与和。朝廷患之：欲听，重绝夏人而兵不得息；不听，生事北边。议未决。公独以谓中国厌兵久矣，此契丹之所幸，一日使吾息兵养勇，非其利也，故用此以挠我尔，是不可听。朝廷虽是公言，犹留夏册不遣，而假公谏议大夫以报。公从十余骑驰出居庸关，见虏于九十九泉，从容坐帐中辩言，往复数十，卒屈其议，取其要领而还。朝廷遂发夏册，臣元昊。西师既解严，而北边亦无事。是岁，以本官知制诰、史馆修撰。而契丹卒自攻元昊，明年，使来告捷，又以公往报。坐习虏语，出知吉州，怨家因之中以事，左迁将作少监，分司南京。公怡然还乡里，阖门谢宾客，绝人事，凡六年。天子每思之，欲用者数矣，大臣有不喜者，第迁光录少卿于家，又以为某卫将军、寿州兵马钤辖，辞不拜。皇祐三年祀明堂，覃恩迁卫尉卿。明年，知虔州，丁父忧，去官。而蛮贼侬智高陷邕州，连破岭南州县，围广州。乃即庐中起公为秘书监、知潭州，即日疾驰，在道，改知桂州、广南西路经略安抚使。公奏曰：“贼在东而徙臣西，非臣志也。”天子嘉之，即诏公经制广东、西贼盗。乃趋广州，而智高复西走邕州。自智高初起，交趾请出兵助讨贼，诏不许。公以谓智高，交趾叛者，宜听出兵，毋沮其善意。累疏论之，不报。至是，公曰：“邕州与交趾接境，今不纳，必忿而反助智高。”乃以便宜趣交趾会兵，又募侬、黄诸姓酋豪，皆縻以职，与之誓约，使听节制。或疑其不可用，公曰：“使不与智高合，足矣。”及智高入邕州，遂无外援。既而宣抚使狄青会公兵，败贼于归仁，智高走入海，邕州平。公请复终丧，不许。诸将班师，以智高尚在，请留公广西，委以后事。迁给事中，谏官、御史列疏言公功多而赏薄，再迁尚书工部侍郎。公留广西逾年，抚缉完复，岭海肃然。又遣人入特磨，袭取智高母及其弟一人。俘于京师，斩之。拜集贤院学士，久之，徙知潭州，又徒青州，再迁吏部侍郎。嘉祐五年，交趾寇邕州，杀五巡检。天子以谓恩信著于岭外而为交趾所畏者，公也，驿召以为广西体量安抚使，悉发荆湖兵以从。公至，则移檄交趾，召其臣费嘉祐诘责之。嘉祐皇恐，对曰：“种落犯边，罪当死，愿归取首恶以献。”即械五人送钦州，斩于界上。公还，邕人遮道留之不得。明年，以尚书左丞知广州。英宗即位，拜工部尚书，代还，道病卒，享年六十有五。公经制五管，前后十年，凡治六州，所至有惠爱，虽在兵间，手不释卷。有文集二十卷，奏议五卷，三史刊误四十卷。娶林氏，封鲁郡夫人。子男三人：伯庄，殿中丞，早卒；仲荀，今为屯田员外郎；叔英，太常寺太祝。女六人，皆适士族。孙四人。孙女五人。铭曰：余迁曲江，仍世不显。奋自襄公，有声甚远。始兴开国，袭美于前。两贤相望，三百年间。伟欤襄公，惟邦之直。始登于朝，官有言责。左右献纳，奸谀屏息。庆历之治，实多补益。逢时有事，奔走南北。功书史官，名在夷狄。出入艰勤，险夷一德。小人之讠毚，公废于里。一方有警，公起于家。威行信结，岭海幽遐。公之在焉，帝不南顾。胡召其还，殒于中路。返柩来归，韶人负土。伐石刻辞，立于墓门。以诒来世，匪止韶人。<hr>
