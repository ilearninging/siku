<h4>《集部·欧阳修集·卷一○八  奏议卷十二》<b class="x">作者：欧阳修</b></h4>
◎铨部进札子一首【论权贵子弟冲移选人札子〈至和元年六月，判流内铨。〉】臣勘会铨司近年选人倍多，员阙常少。待阙者多是孤寒贫乏之人，得替住京，动经年岁，遇有合入阙次，多被权贵之家将子弟亲戚陈乞，便行冲改。或已注授者，且令待阙；或才到任者，即被对移。只就权贵勾当家私，不问孤寒便与不便。兼臣所见臣寮陈乞，多非急切事故，或云近便乡里，或云看觑坟茔。侥幸希求，妄托名目；孤寒阻滞，徒益怨嗟。臣欲乞今后臣寮须有急切事故，如委任边寄不许般家，及致仕、分司、丁忧、病患之类，方许陈乞子弟差遣。其虽无事故，自将恩泽陈乞者，许铨司勘会。如已注人者更不改注，已到任者更不冲移，并令别具陈乞，仍不许连并陈乞两任。如允臣所请，乞下铨司遵守施行。今取进止。〈依奏并下三班审官并依此。〉◎翰苑进札状六首【论臣寮奏带指使差遣札子〈至和元年九月，兼三班院。〉】臣等勘会本班见管使臣至八千余员。其入仕之源，既已冗滥，及差遣之际，又多有因缘，附权贵者侥幸多门，致孤寒者怨嗟不已。伏见近年文武臣寮出外任者，多带指使随行，不久便奏乞监押、巡检差遣，仍多指定去处陈乞。亦有元只是诸司职掌人奏带随行，后来改转班行，并不曾历短使、监当差遣，便入监押、巡检亲民，亦无合入远近路分，取便指射有职田处。朝廷以重违臣寮奏请，更不勘会差遣资序、路分远近、合与不合入得，便行差除，相继成例，近日渐多，合行厘革。臣今欲乞今后臣寮奏带随行指使之人，及三年已上，并只与理为一任，候归班依例差遣外，更不得陈乞差遣，所贵止绝侥幸。今取进止。【请驾不幸温成庙札子〈至和二年〉】臣伏见今月八日圣旨，疏决禁囚，特行减降，及军士各有特支。陛下圣慈，本以兴国寺奉安真宗皇帝御容，有此恩旨。而中外之议纷然不一，皆云正月八日，是温成皇后周年，故有此特支、疏决。又见圣驾朝谒万寿宫，又云温成画像在彼，所以圣驾亲临。盖为自去年追册温成皇后之后，朝廷每于典礼，过极优崇，遂致议者动皆疑惑。今又闻来日圣驾幸奉先寺酌献宣祖皇帝，外议喧然，又云温成皇后祠庙在彼。伏以陛下圣德仁孝，本为祖宗神御，以时酌献，不可使中外议者言陛下意在追念后宫宠爱，托名以谒祖宗。亏损圣德，其事不细。臣欲乞明日幸奉先寺酌献毕，更不临幸温成祠庙，以解中外之疑，以止议者之说。臣职忝侍从，无所裨补，闻外人议论，不敢不言。不惟臣有爱君之心，合具陈述，陛下举动为万世法，亦不可不慎。取进止。【论台谏官言事未蒙听允书〈至和二年〉】月日，具官臣欧阳某，谨昧死再拜上书于体天法道钦文聪武圣神孝德皇帝阙下。臣闻自古有天下者，莫不欲为治君而常至于乱，莫不欲为明主而常至于昏者，其故何哉？患于好疑而自用也。夫疑心动于中，则视听惑于外。视听惑，则忠邪不分，而是非错乱。忠邪不分而是非错乱，则举国之臣皆可疑。尽疑其臣，则必自用其所见。夫以疑惑错乱之意而自用，则多失；多失，则其国之忠臣必以理而争之。争之不切，则人主之意难回；争之切，则激其君之怒心而坚其自用之意，然后君臣争胜。于是邪佞之臣得以因隙而入，希旨顺意，以是为非，以非为是，惟人主之所欲者从而助之。夫为人主者，方与其臣争胜，而得顺意之人，乐其助己而忘其邪佞也，乃与之并力以拒忠臣。夫为人主者拒忠臣而信邪佞，天下无不乱，人主无不昏也。自古人主之用心，非恶忠臣而喜邪佞也，非恶治而好乱也，非恶明而欲昏也，以其好疑自用而与臣下争胜也。使为人主者，豁然去其疑心，而回其自用之意，则邪佞远而忠言入。忠言入，则聪明不惑，而万事得其宜，使天下尊为明主，万世仰为治君，岂不臣主俱荣而乐哉！与其区区自执而与臣下争胜，用心益劳而事益惑者，相去远矣。臣闻《书》载仲虺称汤之德曰“改过不吝”，又戒汤曰“自用则小”。成汤，古之圣人也，不能无过，而能改过，此其所以为圣也。以汤之聪明，其所为不至于缪戾矣，然仲虺犹戒其自用，则自古人主惟能改过而不敢自用，然于得为治君明主也。臣伏见宰臣陈执中，自执政以来，不协人望，累有过恶，招致人言。而执中迁延，尚玷宰府。陛下忧勤恭俭，仁爱宽慈，尧舜之用心也。推陛下之用心，天下宜至于治者久矣。而纲纪日坏，政令日乖，国日益贫，民日益困，流民满野，滥官满朝。其亦何为而致此？由陛下用相不得其人也。近年宰相多以过失因言者罢去，陛下不悟宰相非其人，反疑言事者好逐宰相。疑心一生，视听既惑，遂成自用之意，以谓宰相当由人主自去，不可因言者而罢之。故宰相虽有大恶显过，而屈意以容之；彼虽惶恐自欲求去，而屈意以留之；虽天灾水旱，饥民流离，死亡道路，皆不暇顾，而屈意以用之。其故非他，直欲沮言事者尔。言事者何负于陛下哉？使陛下上不顾天灾，下不恤人言，以天下之事委一不学无识、谄邪狠愎之执中而甘心焉。言事者本欲益于陛下，而反损圣德者多矣。然而言事者之用心，本不图至于此也，由陛下好疑自用而自损也。今陛下用执中之意益坚，言事者攻之愈切，陛下方思有以取胜于言事者。而邪佞之臣得以因隙而入，必有希合陛下之意者，将曰执中宰相，不可以小事逐，不可使小臣动摇，甚者则诬言事者欲逐执中而引用他人。陛下方患言事者上忤圣聪，乐闻斯言之顺意，不复察其邪佞而信之，所以拒言事者益峻，用执中益坚。夫以万乘之尊，与三数言事小臣角必胜之力，万一圣意必不可回，则言事者亦当知难而止矣。然天下之人与后世之议者，谓陛下拒忠言，庇愚相，以陛下为何如主也？前日御史论梁适罪恶，陛下赫怒，空台而逐之。而今日御史又复敢论宰相，不避雷霆之威，不畏权臣之祸。此乃至忠之臣也，能忘其身而爱陛下者也，陛下嫉之恶之，拒之绝之。执中为相，使天下水旱流亡，公私困竭，而又不学无识，憎爱挟情，除改差缪，取笑中外，家私秽恶，流闻道路，阿意顺旨，专事逢君。此乃谄上傲下愎戾之臣也，陛下爱之重之，不忍去之。陛下睿智聪明，群臣善恶无不照见，不应倒置如此，直由言事者太切，而激成陛下之疑惑尔。执中不知廉耻，复出视事，此不足论。陛下岂忍因执中上累圣德，而使忠臣直士卷舌于明时也？臣愿陛下廓然回心，释去疑虑，察言事者之忠，知执中之过恶，悟用人之非，法成汤改过之圣，遵仲虺自用之戒，尽以御史前后章疏出付外廷，议正执中之过恶，罢其政事，别用贤材，以康时务，以拯斯民，以全圣德，则天下幸甚。臣以身叨恩遇，职在论思，意切言狂，罪当万死。臣昧死再拜。【论雕印文字札子〈至和二年〉】臣伏见朝廷累有指挥禁止雕印文字，非不严切，而近日雕板尤多，盖为不曾条约书铺贩卖之人。臣窃见京城近有雕印文集二十卷，名为《宋文》者，多是当今论议时政之言。其首篇是富弼往年让官表，其间陈北虏事宜甚多，详其语言，不可流布。而雕印之人不知事体，窃恐流布渐广，传入虏中，大于朝廷不便。乃更有其余文字，非后学所须，或不足为人师法者，并在编集，有误学徒。臣今欲乞明降指挥下开封府，访求板本焚毁，及止绝书铺，今后如有不经官司详定，妄行雕印文集，并不得货卖。许书铺及诸色人陈告，支与赏钱贰百贯文，以犯事人家财充。其雕板及货卖之人并行严断，所贵可以止绝者。今取进止。【论使臣差遣札子〈至和二年兼判三班院。〉】臣勘会本班见管使臣八千一百一十二员，自古滥官未有如此之多也。臣遂将簿籍，根磨增添数目：只自皇祐二年终至今，实四年半之内，自借职以上增添二千八十五员。于中近日增添并多，只自皇祐五年终至今年六月，一年半之内增四百九员，殿侍犹不在数。盖由曲恩滥赏，临时无节，以日计月，所积遂多。率计一岁常增四百五十员，若不塞其滥源，则更三五年后，不胜其弊矣。于今裁损已为太晚，若更增添，则四海之广不能容滥官，天下物力不能给俸禄矣。臣今略举入仕侥幸者二事，乞先赐指挥，厘革其余。见在者既不可减损，惟其入仕之源，欲乞令当政大臣早赐擘画，所贵不为将来之患。所有臣擘画二事，今具画一如后：一、自来诸皇亲宅前勾当人，除郡王宫殿侍年深有例送三班院差使外，其余宫院殿侍及客司、书表、宅案等，别无恩例。只自庆历八年创立年限，上自郡王，下至观察使以下，应缘皇亲宅前殿侍、客司、书表、宅案等，并只勾当五年，便送三班差使，等第年限，转充借、奉职。此入仕之源，最为侥幸者。臣今欲乞应郡王已下宅前殿侍、客司、书表、宅案，勾当及五年者，更不送三班，只令在宅依旧勾当，所有合转殿侍至借职年限，并依庆历八年密院札子指挥。如此，则皇亲勾当人不妨恩泽，只是免得诸宫院送纳三班后续补人数。兼诸宫院若得依旧勾当，并是谙熟委使之人，又三班减得人数，甚为利便。一、百司人吏旧来出职，皆有职名、年限。近年多候转及职名，及年限未满，多乞情愿就近下恩泽，或侥求因人奏带，及抽差勾当，叙劳酬奖，及合作选人者，情愿就班行之类。臣今乞一切止绝。右臣所起请，只是因述滥官，略陈此二事。如允臣所请，乞下三班院与勾当臣寮同共铺陈条贯，立定新制，奏乞朝廷降下施行。取进止。【论罢修奉先寺等状〈至和二年〉】右臣近曾上言，为京师土木兴作处多，乞行减罢。寻准敕差臣与三司同共相度减定，续具奏闻次。今又闻圣旨下三司，重修庆基殿及奉先寺屋宇。臣伏见近年政令乖错，纪纲隳颓，上下因循，未能整缉。惟务崇修祠庙，广兴土木，百役俱作，无一日暂停。方今民力困贫，国用窘急，小人不识大计，不思爱君，但欲广耗国财，务为己利，恣侵欺于官物，图酬奖之功劳，托名祖宗，张大事体。况诸处神御殿，当盖造之初，务极崇奉，栋宇坚壮，莫不精严，虽数百年，未必损动。近年以来，不住修换，昨开先殿只因两柱损，遂换一十三柱，前后差官检计，朝廷并不取信，只凭最后之言，遂至广张物料。盖缘广张得物料，即多图酬奖恩泽。窃以崇奉祖宗，礼贵清净。今乃频有迁徙，轻黩威灵，要其所归，止为小人图利。臣见自古人君好兴土木者，自《春秋》、《史记》，历代以来并皆书为过失，以示万世。今小人图一旦之利，黩祖宗之威灵，置人主于有过之地，谁忍为之？臣实痛惜。臣因准敕减定，于三司略见大概：开先殿初因两条柱损，今所用材植物料共一万七千五百有零，睦亲宅神御殿所用物料又八十四万七千，又有醴泉、福胜等处物料，不可悉数。此外军营库务合行修造者，又有百余处。使厚地不生他物，惟产木材，亦不能供此广费。自古王者尊祖事神，各有典礼，不必广兴土木，然后为能。臣窃见累年天灾，自玉清、昭应、洞真、上清、鸿庆、寿宁、祥源、会灵七宫，开宝、兴国两寺塔殿，并皆焚烧荡尽，足以见天意厌土木之华侈，为陛下惜国力民财，谴戒丁宁，前后非一。陛下与其广兴土木以事神，不若畏惧天戒而修省，其已兴作者既不可及，其未修者宜速寝停。况睦亲神御殿，于礼不宜作，其事甚明，别无礼典讲求，乞更不下太常，便行寝罢。其庆基殿，如的有损漏，只令三司差官整补，不得理为劳绩。其奉先寺，乞勒寺家自修。今垂拱殿是陛下常坐之处，近闻为无梁木，且止未修。诸皇亲自火烧居宅后，至今寄寓他所。陛下尊为天子，无梁木修一殿；富有四海，而皇族无屋可居。盖为将良材美木俯徇小人，并于不急处枉费，遂致合行修造处却至乏材。伏愿陛下追思累次大火常发于土木最盛处，凡国家极力兴修者，火必尽焚。且天厌土木而焚之，又欲兴崇土木以奉之，此所以福应未臻而灾谴屡降也。伏乞上思天戒，下察人言，人言虽狂而实忠，天戒甚明而不远。伏惟陛下圣德恭俭，不乐游畋，凡所兴修，皆非嗜好，但以难违小人一时之请，自取青史万世之讥，实为陛下惜之。伏望圣慈，广赐裁择。谨具状奏闻，伏候敕旨。<hr>
