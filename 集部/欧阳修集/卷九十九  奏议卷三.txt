<h4>《集部·欧阳修集·卷九十九  奏议卷三》<b class="x">作者：欧阳修</b></h4>
◎谏院进札状七首【论河北守备事宜札子〈庆历三年〉】臣伏见朝廷方遣使与西贼议通和之约，近日窃闻边臣频得北界文字，来问西夏约和了与未了。苟实如此，事深可忧。臣以谓天下之患，不在西戎，而在北虏，纵使无此文字，终须贻患朝廷。契丹通好仅四十年，无有纤介之隙，而辄萌奸计，妄有请求。窃以戎狄贪婪，性同犬彘，遇强则服，见弱便欺，见我无谋，动皆屈就，谓我为弱，知我可欺。故添以金缯，未满其志；更邀名分，抑使必从。无事而来，尚犹如此，若更因西事，揽以为功，别有过求，将何塞请？此天下之人无愚与智，共为朝廷寒心者也。今若果有文字来督通和之事，则臣谓丑虏狂计，其迹已萌，不和则诘我违言，既和则论功责报，不出年岁，恐须动作，苟难曲就，必至交兵。至于选将练师，既难卒办，御戎制胜，当在机先。然臣窃怪在朝之臣，尚偷安静，自河以北，绝无处置，因循弛慢，谁复挂心？岂可待虏使在廷，寇兵压境，然后计无所出，空务张皇而已哉！今国家必谓两意虽乖，尚牵盟誓，边防处置，未敢张皇。以臣思之，莫若精选材臣，付与边郡，使其各图御备，密务修完，此最为得也。况今边防处置，百事乖方，惟有择人，最为首务。今北边要害州军，不过十有余处，于文武臣寮中选择十余人，不为难得。各以一州付之，使其各得便宜，如理家事，完城垒，训兵戎，习山川，蓄粮食，凡百自办，不烦朝廷经度。以兹预备，尚可枝梧。至如镇定一路，最为要害。张存昔在延州，以不了事罢去，今乃委以镇府。王克基凡庸轻巧，非将臣之材，而任定州。其余州郡，多匪其人。臣欲乞陛下特诏两府大臣，取见在边郡守臣可以御敌捍城、训兵待战者留之，其余中常之材不堪边任者悉行换易。若秋风渐劲，虏衅有端，陛下试思边鄙之臣，谁堪力战？朝廷之将，谁可出师？当臣初授谏职之时，见朝廷进退大臣，陛下锐意求治，必谓群臣自此震慑，百事自此修举。西北二事最为大者，自当处置，不待人言。及就职以来已数十日，而政令之出，渐循旧弊。惟言事之臣拾遗补阙者，勉强施行其一二。至如讲大利害，正大纪纲，外制四夷，内纾百姓，凡庙堂帷幄之谋，未有一事施行于外者。臣忝司谏诤，岂敢不言？伏望陛下不忘社稷之深耻，无使夷狄之交侵，骏发天威，督励臣下。仍乞询问两府大臣，西鄙和与不和，能保契丹别无辞说否？苟有所说，能以庙谋奇算沮止之否？苟谋以止之，则练兵选将，备边待寇，贼至而后图，能不败事否？臣愿陛下勿谓去岁六符之来可以贿解，今而有请，则事难从矣。勿谓累年西贼为患，习以为常，若此事一动，则天下摇矣。臣所言者，社稷之大计也，愿陛下留意而行之。取进止。【论军中选将札子〈庆历三年〉】臣伏见国家自西鄙用兵，累经败失，京师劲卒，多在征行，禁卫诸军，全然寡少，又无将帅，以备爪牙。方今为国计者，但务外忧夷狄，专意边陲。殊不思根本内虚，朝廷势弱，万一有事，无以枝梧。今军帅暗懦非其人，禁兵骄惰不可用，此朝廷自以为患，不待臣言而可知也。臣亦历考前世有国之君，多于无事之际，恃安忘危，备患不谨，使祸起仓卒而致败亡者有矣，然未有于用兵之时而反忘武备如今日者。兵法曰：“将者，民之司命，国家安危之主也。”今外以李昭亮、王克基辈当契丹，内以曹琮、李用和等卫天子，如当今之事势，而以民之司命、国之安危系此数人，安得不取笑四夷，遭其轻侮？臣谓去岁北虏忽兴狂悖，今年元昊妄有请求，若使朝廷有一二人，中材之将，叩头效死，奋身请战，誓雪君耻，少增国威，则戎狄未敢侵陵，朝廷未至屈辱。奈何自中及外，都无一人，既无可恃以力争，遂至甘心于自弱。夫天下至广，遂无一人者，非真无人也，但求之不勤不至耳。臣伏思自用兵以来，朝廷求将之法，不过命近臣举朝士换武官，及选试班行、方略等人而已。近臣所举不过俗吏材干之士，班行所选乃是弓马一夫之勇，至于方略之人尤为乖滥，试中者仅堪借职县尉、参军、赍、挽而已。于此求将而欲捍当今之患，此所以困天下而败于夷狄者也。臣不知朝廷以此数事为求将之术，果是乎？果非乎？以为是，则所得何人？知其非，则盍思改革？又不知朝廷以将为易得乎？为难得乎？为易得，则数岁未见一人。知其难得，则当多方用意，早思求择。俟其临患，何可得乎？伏望陛下特诏两府大臣，别议求将之法，尽去循常之格，以求非常之人。苟非不次以用人，难弭当今之大患。臣亦尝有愚见，久欲条陈，若必讲求，庶可参用。臣伏见唐及五代至乎国朝，征伐四方，立功行阵，其间名将，多出军卒。只如西鄙用兵以来，武将稍可称者，往往出于军中。臣故谓只于军中，自可求将。试略言求将之法，谨条如左：凡求将之法，先取近下禁军至厢军中年少有力者，不拘等级，因其技同者每百人团为一队而教之。较其技精而最勇者，百人之中必有一人矣，得之以为队将。此一人技勇，实能服其百人矣，以为百人之将可也。合十队将而又教之，较其技精而最勇者，十人之中必有一人矣，得之以为裨将。此一人之技勇，实能服其千人矣，以为千人之将可也。合十裨将而又教之，夫技勇出千人之上而难为胜矣，则当择其有识见、知变通者，十人之中必有一人矣，得之以为大将。此一人之技勇，乃万人之选，而又粗知变通，因择智谋之佐以辅之，以为万人之将可也。幸而有技勇不足而材识出乎万人之外者，此不世之奇将，非常格之所求也。臣所谓只于军中自可求将者，此也。诚能如此，如五七万兵，随而又得万人之将五七人，下至千人百人之将皆自足。然后别立军名而为阶级之制，每万人为一军，以备宿卫。有事则行师出征，无事则坐威天下。比夫以丰衣厚禄养骄惰无用之卒，而递迁次补至于校帅，皆是凡愚暗懦之人，得失相万矣！若臣之说果可施行，俟成一军，则代旧禁兵万人散出之，使就食于外。新置之兵便制其始，稍增旧给，不使太优；常役其力，不令骄惰。比及新兵成立，旧兵出尽，则京师减冗费，得精兵，此之为利又远矣。右臣所陈，只是选勇将、训卫兵之一法耳。如捍边破贼、奇才异略之人，不可谓无，伏乞早赐留意精求。谨具奏闻，伏候敕旨。【论郭承祐不可将兵状〈庆历三年〉】右臣伏闻朝旨，用郭承祐为镇定部署。臣自闻此除改，夙夜思维，国家用兵已五六年，未有纤毫所得，挫尽朝廷威势，困却天下生灵。细思厥由，其失安在？患在朝廷拘守常例，不肯越次择材，心知小人，付以重任，后虽败事，亦终不悔。今每有除拟，人或问于大臣，则曰：虽知非材，舍此别无人。甚者欲塞人言，则必曰：尔试别思更有谁可用乎？臣亦常闻此言，每退而叹息。夫所谓别无人者，岂是天下真无人乎？盖不力求之耳。今不肯劳心选择，越次而用，但守常循例，轻用小人，宁误大计，一误不悔，后又复然。至如葛怀敏，顷在西边，天下皆知其不可，当时议者但曰舍怀敏别未有人，难为换易。及其战败身亡，横尸原野，怀敏既不复生，亦须别求人用。臣谓今日任承祐，亦犹当时用怀敏也。况如承祐者，凡庸奴隶之才，不及怀敏远甚。顷在澶州，只令筑城，几至生变，岂可当此一路？臣谓朝廷非不知承祐非材，议者不过曰例当叙进，别更无人，此乃因循之说耳。方今黠虏狂谋，祸端已兆。中外之士见国家轻忽戎患，弛武北方，人皆献言，愿早为备，忽见如此除改，谁不惊忧！前者刘六符之来，朝廷忍耻就议，盖谓河朔无可自恃，难与速争，须至屈意苟和，少宽祸患。今幸得此自纾之计，所宜多方汲汲，精意将臣，先为御备，犹恐不及，岂是因循守例轻任小人之日也？其郭承祐，欲乞早移与一不用兵处知州，或召还别与一闲慢职秩。若欲录其勤旧，优其戚里之恩，闲官厚禄足可养之，不必须令居此要任。伏愿陛下深思大计，不惮改为，则天下幸甚。取进止。【论元昊来人不可令朝臣管伴札子〈庆历三年〉】臣风闻朝旨，欲以殿中丞任颛管领元昊遣来一行人等。臣窃知元昊此来，全无好意，不肯称臣，索物太多，其志不小，乃是欲以强相迫胁尔。朝廷既不能从，则待其来人，凡事不可过分。至于礼数厚薄，赐与多少，虽云小事，不足较量，然于事体之间，所系者大。凡兵交之使来入大国，必须窥伺将相勇怯，觇察国家强弱。若见朝廷威怒未息，事势未削，则必内忧斩戮，次恐拘留，使其偶得生归，自为大幸，则我弱形未露，壮论可持。今若便损国威，过加厚礼，先为自弱，长彼骄心，使其知我可欺，则议论愈难合矣。必若成就其事，忧须镇重为先，况其议必不成，可惜空损事体。前次元昊来人至少，朝廷只差一班行待之，今来渐多，遂差朝士，若其后次来者渐盛，则必须差近侍矣。是彼转自强，我转自弱。况闻邵良佐昨来往彼，仅免屈辱而还，则彼虽戎狄，不谓无谋。今其来人，必须极骋强辞以图相胜，若能先薄其礼以折之，亦挫贼之一端。其元昊来人，欲乞更不差官管领，送置驿中，不须急问。至于监视馈犒，传道语言，一了事班行足矣。臣料今国家若不能曲从其意，即虽尊宠来人，厚加礼遇，元昊不免出兵攻寇，逞彼忿心，等是不和，何必自亏事体？不若急修边备，以图胜算。取进止。【论元昊不可称吾祖札子〈庆历三年〉】臣伏见如定等来，西贼欲称吾祖，向闻朝议，已不许之。今日风闻议却未定，不知虚的，深切惊忧。且吾祖两字，是何等语，便当拒绝，理在不疑，安有未定之说哉！夫吾者，我也；祖者，俗所谓翁也。今匹夫臣庶尚不肯妄呼人为父，若欲许其称此号，则今后诏书须呼吾祖，是欲使朝廷呼蕃贼为我翁矣，不知何人敢开此口？且蕃贼撰此名号之时，故欲侮玩中国而已。今若得其称臣，则此二字尤须论辨。今自元昊以下，名称官号，皆用夷狄。若蕃语兀卒，华言吾祖，则今贼中每事自用夷礼，安得惟于此号独用华言而不称兀卒？且彼于我称臣，而使我呼为祖，于礼非便，故当以此折之可也。朝廷自有西事以来，处置乖方、取笑于人者多矣，未有如此一事最可笑也。窃虑小人妄有议论，伏乞拒而不听。取进止。【论乞廷议元昊通和事状〈庆历三年〉】右臣近有奏论，今后军国大事不须秘密，请集百官廷议。近闻元昊再遣使人将至阙下，和之与否，决在此行。窃计庙谋，合思成算，臣谓此最大事也，天下安危系之。今公卿、士大夫爱君忧国者，人人各为陛下深思极虑，惟恐庙堂之失策，遂落夷狄之奸谋，众口云云，各有论议。一曰天下困矣，不和则力不能支，少屈就之，可以纾患。一曰羌夷险诈，虽和而不敢罢兵，则与不和无异，是空包屈就之羞，全无纾患之实。一曰自屈志讲和之后，退而休息，练兵训卒，以为后图。然此亦必不能者，只以河朔之事可知。盖虑才和之后，便忘发愤，因循弛废，为患转深。一曰纵使元昊复臣，西边减费，不弛武备，不忘后图，然犹有大可忧者，北戎将揽通和之事以为己功，过有邀求，遂兴兵革，是暂息小患于关西，复生大患于河北。臣忝为耳目之官，见国有大事，旁采外论，所闻如此异同，然大抵皆谓就和则难，不和则易，不和则害少，和则害多。然臣又不知朝廷之意，其议云何？臣见汉唐故事、祖宗旧制，大事必须廷议。盖以朝廷示广大，不欲自狭；谋臣思公共，不敢自强。故举事多臧，众心皆服。伏思国家自兵兴兴兵以来，常秘大事，初欲隐藏护惜，不使人知，及其处置乖违，岂能掩蔽？臣谓莫若采大公之议，收众善之谋，待其都无所长，自用庙谋未晚。其元昊请和一事，伏乞于使人未至之前，集百官廷议。臣只自朝夕以来，诸处询访，已闻众说如此。若使并集于廷，各陈所见，必有长策，以裨万一。谨具状奏闻，伏候敕旨。【论西贼议和利害状〈庆历三年〉】右臣伏自如定等到京以来，窃闻朝议不许贼称吾祖，必欲令其称臣，然后许和。此乃国家大计，庙堂得策。盖由陛下至圣至明，不苟目前之事，能虑向去之忧，断自宸衷，决定大议。然数日来，风闻颇有无识之人妄陈愚见，不思远患，欲急就和。臣虽知必不能上惑圣聪，然亦虑万一少生疑沮，则必坏已成之计。臣职在言责，理合辨明。伏自西贼请和以来，众议颇有异同，多谓朝廷若许贼不称臣，则虑北戎别索中国名分，此诚大患。然臣犹谓纵使贼肯称臣，则北戎尚有邀功责报之患，是臣与不臣，皆有后害。如不得已，则臣而通好犹胜不臣，然于后患不免也。此有识之士，忧国之人，所以不愿急和者也。今若不许通和，不过惧贼来寇耳。且数年西兵遭贼而败，非是贼能善战，盖由我自缪谋。今如遣范仲淹处置边防，稍不失所，则贼之胜负尚未可知。以彼骄兵，当吾整旅，使我因而获胜，则善不可加。但得两不相伤，亦已挫贼锐气。纵仲淹不幸小败，亦所失不至如前后之缪谋，是比于通和之后别有大患，则所损犹少。此善算之士、见远之人，所以知不和害小，而不惧未和也。臣谓方今不羞屈志、急欲就和者，其人有五：一曰不忠于陛下者欲急和，二曰无识之人欲急和，三曰奸邪之人欲急和，四曰疲兵懦将欲急和，五曰陕西之民欲急和。自用兵以来，居庙堂者劳于斡运，在边鄙者劳于戎事，若有避此勤劳，苟欲陛下屈节就和，而自偷目下安逸，他时后患任陛下独当，此臣所谓不忠之臣欲急和者也。和而偷安，利在目下，和后大患，伏而未发，此臣所谓无识之人欲急和者也。自兵兴以来，陛下忧勤庶政，今小人但欲苟和之后，宽陛下以太平无事，而望圣心怠于庶政，因欲进其邪佞，惑乱聪明，大抵古今人主忧勤，小人所不愿也，此臣所谓奸邪之人欲急和也。屡败之军不知得人则胜，但谓贼来常败，此臣所谓懦将疲兵欲急和也。此四者，皆不足听也，惟西民困乏，意必望和，请因宣抚使告以朝廷非不欲和，而贼未逊顺之意，然后深戒有司，宽其力役可也。其余一切小人无识之论，伏望圣慈绝而不听，使大议不沮，而善算有成，则社稷之福也。谨具状奏闻，伏候敕旨。<hr>
