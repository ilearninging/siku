<h4>《集部·欧阳修集·卷三十二  居士集卷三十二》<b class="x">作者：欧阳修</b></h4>
◎墓志三首碣一首【翰林侍读侍讲学士王公墓志铭〈嘉祐二年〉】公讳洙，字原叔。其生始能言，已知为诗，指物能赋。既长，学问自六经、《史记》、百氏之书，至于图纬、阴阳、五行、律吕、星官、算法、训故、字音，无所不学，学必通达，如其专家。其语言初如不出诸口，已而辨别条理，发其精微，听者忘倦，决疑请益，人人必得其所欲。故自其少也，一时名臣贤士皆称慕之，其名声著天下。初举进士，为庐州舒城尉，坐事免官，归居南京。故相临淄晏公为留守，奇其文章，待以客礼。久之，复调贺州富川主簿，未行，临淄公荐其才，留居应天府学，教诸生。会诏举经术士为学官，京东转运使举公应诏，召为国子监直讲，迁大理评事、史馆检讨、知太常礼院、天章阁侍讲、直龙图阁、同判太常寺。庆历中，小人有不便大臣执政者，欲排去之，未知所发。而杜丞相子婿苏舜钦为集贤校理，负时名，所与交游皆留世贤豪。已而舜钦坐监进奏院祠神会客，为御史所弹，公以坐客贬知濠州，徙知襄、徐、亳三州。范文正公、富丞相皆言王某学问经术，多识故事，宜在朝廷。复召为检讨、同判太常寺、侍讲，充史馆修撰，拜知制诰，权判吏部流内铨。至和元年九月，为翰林学士。三年，以亲嫌改侍读学士兼侍讲学士。嘉祐二年九月甲戌朔，以疾卒，享年六十有一。累官至尚书吏部郎中，阶朝散大夫，勋轻车都尉，爵开国伯，食邑五百户。公为人宽厚乐易，孝于宗族，信于朋友，诸孤不能自立者，皆为之嫁娶。始举进士时，与郭稹同保，人有告稹冒母禫者，法当连坐。主司召公，问果保稹否，不然，可易也。公言保之，不可易也。于是与稹俱罢。公以文儒进用，能因其所学为上开陈，其言缓而不迫。天子常喜其说，意有所欲，必以问之，无不能对，尝以涂金龙水笺为飞白“词林”二字以褒之。至于朝廷他有司前言故实，皆就以考正。既领太常，吉凶礼典，撰定尤多。尝修《集韵》，校定《史记》、前后《汉书》，编《国朝会要》、《乡兵制度》、《祖宗故事》、《三朝经武圣略》。皇祐中，大享明堂，翰林侍读学士宋祁言明堂礼废久，必得通知古今之学者。诏公共草其仪，礼成，撰《大享明堂记》。又诏修雅乐。晚喜隶书，尤有古法。著《易传》十篇，其他文章千有余篇。其施于为政，敏而有方。襄州中庐戍兵骄，前为守者患之，不能制。公至，因事召之，悉集于庭，告曰：某时为某事者，非某人邪？取其一二人置于法，余悉不问，兵始知惧。是时妖贼反贝州，州县无远近，皆警动。佐吏劝公毋给州卒教习者真兵，公笑曰：“是欲防乱乎？此所以使人不安也。”在徐州，遭岁大饥，免民舟算缗，使得籴旁郡，而出公私米粟赈民，所活尤多。有司上其最，降诏书褒美。其在朝廷，多所论议。遇人恂恂惟谨。及既殁，而考其言，皆当世要务。公知制诰，夏竦卒，天子以东宫旧恩赐谥文献。公曰：“此僖祖皇帝谥也。”封还其目，不为草辞，因曰：“前有司谥王溥为文献，章得象为文宪，字虽异而音同，皆当改。”于是太常更谥竦文庄，而溥、得象皆易谥。又尝论宗戚近幸，冒法干恩泽，以乱刑赏。又言天下民田税不均，而奸民逃亡，有司失其常税，请用郭谘、孙琳千步开方为均田法，颁之州县，使因民讼，稍稍均之，可不扰，而有司得复其常数。近时选谏官、御史，有执政之臣尝荐举者，皆以嫌不用。公以谓士饬身励行，而大臣荐贤以报国，以嫌废之，是疑大臣而废贤材，不可。及论河功、边食，皆可施行。方公病时，八月，开迩英阁，侍臣并进讲读，而公独病，天子思之，遣使者问公疾少间否，能起而为予讲邪？既而公病笃以卒，天子震悼，赙恤加等，赠给事中，特赐谥曰文。即以其年十月辛酉，葬于应天府虞城县之孟诸乡土山原。公，应天宋城人也。曾祖讳厚。祖讳化，赠太傅。父讳砺，赠太师、中书令兼尚书令。公初娶董氏，再娶胡氏，皆先公卒。又娶齐氏，封高阳县君。子男五人：长曰叟臣，早卒；次曰力臣，太常寺太祝；次钦臣，秘书省正字；次陟臣，将作监主簿；次曾臣，某官。一女，适太常博士陈安道。铭曰：惟王氏之先，远自三代，下迄战国。商、周、齐、魏，其后之人，皆以王为氏。故其为姓，尤多于后世。而太原之王，出周王子。公世可考，实太原人。后家于宋，遂以蕃延。惟其皇考，是生八子。公实其季，其德克嗣。播其休声，以显于仕。八支之盛，名誉材贤。公考朝廷，儒学之臣。退食于家，诜诜子孙。岂其不乐，胡夺之年？朝无咨询，士失益友。送车国门，出涕引首。于兹归藏，刻铭不朽。【尚书工部郎中充天章阁待制许公墓志铭〈嘉祐二年〉】公讳元，字子春，姓许氏，宣州宣城人也。许氏世以孝谨称乡里。其父亡，一子当官，兄弟相让，久之，曰“吾弟材，后必庇吾宗”，乃以公补郊社斋郎。徙居海陵，力耕以养其母。调明州定海、剑州顺昌县尉，泰州军事推官。戍兵千人自海上亡归，州守闻变，不知所为。公为诘其所以来，二三人出前对，公叱左右执之，曰：“惑众者此尔，其余何罪。”劳其徒而遣之。迁镇东军节度推官、知润州丹阳县。县有练湖，决水一寸，为漕渠一尺，故法：盗决湖者，罪比杀人。会岁大旱，公请借湖水溉民田，不待报，决之。州守遣吏按问，公曰：“便民罪令可也。”竟不能诘。由是溉民田万余顷，岁乃大丰。再迁太子中舍，监扬州博盐和籴仓，知泰州如皋县，所至民爱思之。公为吏喜修废坏，其术长于治财。自元昊叛河西，兵出久无功，而天下劳弊，三司使言公材，以主榷货。公言先时贾人入粟塞下，京师钱不足以偿，故钱偿愈不足，则粟入愈少而价愈高，是谓内外俱困。请高塞粟之价，下南盐以偿之，使东南去滞积，而西北之粟盈，曰：“此轻重之术也。”行之果便。是时京师粟少，而江淮岁漕不给，三司使惧，大臣以为忧，参知政事范仲淹谓公独可办，乃以公为江淮、两浙、荆湖发运判官。公曰：“以六路七十二州之粟不能足京师者，吾不信也。”至则治千艘，浮江而上，所过州县留三月食，其余悉发，而州县之廪远近以次相补，由是不数月，京师足食。既而叹曰：“此可为于乏时，然岁漕不给者，有司之职废也。”乃考故事，明约信令，发敛转徙，至于风波远近、迟速赏罚，皆有法。凡江湖数千里外，谈笑治之，不扰不劳，而用以足。公初以殿中丞为判官，已而为副、为使，每岁终，会计来朝，天子必加恩礼，特赐进士出身，官至工部郎中、天章阁待制，凡在职十有三年。已而曰：“臣惫矣，愿乞臣一州。”天子顾代公者难其人，其请至八九，久之，察其实病且老矣，乃以知扬州。居岁余，徙知越州。公益病，又徙泰州。至州，未视事，以嘉祐二年四月某日卒于家，享年六十有九。曾祖讳稠，池州录事参军。祖讳规，赠大理评事。父讳逖，尚书司封员外郎，赠工部侍郎。公娶冯氏，封崇德县君，先公卒。子男二人：长曰宗旦，真州扬子孙主簿；次曰宗孟，守将作监主簿。女一人，适太常寺太祝滕希雅。先是江淮岁漕京师者，常六百万石，其后十余岁，岁益不充。至公为之，岁必六百万，而常余百万以备非常。方其去职，有劝公进为羡余者，公曰：“吾岂聚敛者哉，敢用此以希宠？”公为人善谈论，与人交，久而益笃。于其家尤孝悌，所得俸禄分给宗族，无亲疏之异。其孤宗旦等以某年某月某日，葬公于真州扬子县甘露乡之某原。其所与游庐陵欧阳修志于其墓曰：呜呼！为天下者，固常养材于无事之时，盖必有事，然后材臣出。自宝元、庆历以来，兵动一方，奔走从事于其间者，皆号称天下豪杰，其智者出谋，材者献力，讫不得少如其志。而公遭此时，用其所长，且久于其官，故得卒就其业而成此名，此其可以书矣。乃为之铭曰：材难矣，有蕴而不得其时；时逢矣，有用而不尽其施。功难成而易毁，虽明哲或不能以自知。公材之敏兮，用适其宜。志方甚壮兮，力则先衰。行著于家，而劳施于国。永幽其閟兮，铭以哀之。【零陵县令赠尚书都官员外郎吴君墓碣铭〈嘉祐三年〉】君讳举，字太冲，姓吴氏，兴国军永兴人也。曾祖讳瑗，祖讳章，父讳思迥。五代之际，自江以南为南唐，吴氏亦微不显。君当李煜时，以明经为彭泽主簿。太祖皇帝召煜来朝，煜不奉诏，遣曹彬讨之，前锋兵破池阳，遣使招降郡县。使者到彭泽，其令欲以城降，君以大义责之，且曰：“吾能为李氏死尔。”乃共杀使者，为煜守。煜已降，君为游兵执送军中，主将责以杀使者，君曰：“固当如是尔。”主将义而释之。当是时，尝仕煜者皆随煜至京师，得复补吏，君独弃去不顾。太平兴国二年，诏求李氏时故吏，所在敦遣，君始至京师，以为郓州平阴主簿，历益州成都令，陕州录事参军，襄州之宜城、洋州之真符、福州之连江、楚州之盐城、耀州之同官，最后为零陵令。以祥符九年八月二十六日，道卒于扬州，享年七十有六。夫人伏氏，能读书史，有贤行，后君十有四年以卒，享年八十有二。子男二人：长曰晛，早卒；次曰中复，今为起居舍人。以景祐三年十有一月甲子，合葬君、夫人于南康军都昌县之长城。君学《春秋》，通三《传》。其临大节，知所守。当五代时，僣窃分裂，丧君亡国不胜数，士之不得守其节与不能守者，世皆习而不怪。君于此时，独区区志不忘李氏，其义有足动人，然而亦无为君道者。考君之出处，自重不妄，宜其世莫之知。而潜德晦善，显于后世，克有贤子，为时名臣。君以子恩，累赠尚书都官员外郎，考于令品，又得碣于其墓，以昭令德而示子孙。于是史官庐陵欧阳修曰：“此余职也。”乃为之辞曰：世逢屯兮，廉耻道缺。中国五礻亶兮，九州分裂。朝存夕亡兮，士莫守节。昧者习安兮，懦夫志夺。伟哉吴君兮，凛矣其烈。世莫我知兮，不妄自伐。有韫必昭兮，后世而发。呜呼吴君兮，寓铭斯碣。【赠尚书度支员外郎张君墓志铭〈嘉祐四年〉】君讳思，字希圣，青州人也。曾祖讳庭实，不仕。祖讳昂，赠尚书职方郎中。父讳从化，尚书驾部员外郎，赠秘书少监。母河南县太君朱氏。君天禧四年举进士及第，为濰州司理参军、青州益都县主簿、开封府仓曹参军，改秘书省著作佐郎、知益都县，再迁秘书丞、太常博士、通判阆州、权知兴元府。景祐四年九月十七日，以疾卒于官，享年六十有四。君世以明经仕宦，至君，始为辞章举进士。官虽卑，事亲能尽其养，不知其禄之薄也。退与妻子恶衣蔬食，无难色。居亲丧，尽哀，葬其家三十余丧，乡里称其孝。为吏所至有能名。京东岁大饥，所在盗贼起，独君所治益都无盗，而赈恤饥人，比他县尤多。安抚使以为言，诏书褒美。在阆州，治嘉陵江石堤，民至今赖之。君为博士时，其弟愈犹为布衣。君尝叹曰：“吾年四十有七，始以进士及第，今且老，吾志其衰矣。”顾其三子曰：“是必大吾门。”因独念其弟愈，先君之所爱也，乃欲致其仕，以冀一子恩得以命其弟；顾贫，未能去禄仕，每以为恨。已而其子唐卿举进士第一，君闻之喜且泣曰：“吾志其就矣。”乃上书求致仕，且欲官其弟愈，未及而卒。君娶王氏，冯翊县君，后君二十二年以卒。子男三人：唐卿，将作监丞，通判陕州；唐辅，孟州济源县尉，皆早卒。唐民，今为秘书丞。女二人，长适屯田员外郎任沆，次早卒。孙男二人，曰危行、果行；孙女二人，皆尚幼。君以子恩赠尚书度支员外郎，夫人王氏亦以子恩封长寿县太君。以嘉祐四年十月十二日，葬君、夫人于青州益都县仁德乡之南原。铭曰：张有世序，是为青人。君治益都，有政于民。仕也四方，昌其子孙。终必返本，斯之谓仁。乡人之思，封树长存。<hr>
