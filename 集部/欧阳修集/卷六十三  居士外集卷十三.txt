<h4>《集部·欧阳修集·卷六十三  居士外集卷十三》<b class="x">作者：欧阳修</b></h4>
◎志铭八首【太子宾客分司西京谢公墓志铭〈景祐二年〉】惟景祐元年十月之晦，太子宾客、分司西京谢公薨。明年三月，嗣子绛自京师举其柩南归，用八月某吉，葬杭州富阳县某乡某原，合以夫人晋陵郡君许氏，而从王父户部侍郎府君之墓次。公世居富春。生十一岁时已如成人，尝与客谈论，侍郎窃从听之，往往能夺其客议。十四岁诣州学，学《左氏春秋》，略授其说，即为诸生委曲讲论，如其师。稍长，居苏州。时天子平刘继元，露布至，守臣当上贺，命吴中文士作表章，更数人，皆不可意。公私作於家，客有持去者，吴士见之大惊，遂有名于南方。淳化三年，以进士及第，为梓州榷盐院判官。会两川盗起，攻劫州县，公乘贼未至，尽伐近郊林木内城中，且曰：“除贼隐蔽以修闭守之具，有余可给薪蒸，为久围之备。”身与士卒守壍壁，凡围百日，不能破。贼平，知州事尚书左丞张雍、转运使马襄状言其能，就除观察判官，赐以器币。明年，知益州华阳县。县人苦兵劫，皆逃失业，朝廷下令，许民能倍租入官者皆得占其田，既而良田尽为大豪所夺，而逃人归者不复得。公至，则手判讼牒，以谓恤乱抚人，不宜利倍租，而使贫人失业，尽夺之，格其诏书不用。由华阳召改著作佐郎，通判寿州、筠州，知兴国军，三迁至太常博士。真宗方考责能吏，一日，自内出中外贤吏有治状者二十四人付中书，以名召。公由兴国召见于长春殿，赐绯鱼袋，即日试于学士院。明日，边臣有急奏，天子诏且亲征。是时，大贼王长寿又劫曹、濮，真宗面语宰相，委公曹州，遂改屯田员外郎以往。至则缚凶人赵谏、赵谔，斩于京师，曹人以宁。自曹归朝，是岁，火星见西南方，占曰在蜀。奉使巡检益、利两路，蜀卒无事。又议大铁钱，平其法，至今行之。使还，举州县吏三十余人，宰相疑其多，公愿署连坐以取信，朝廷从之，所举后皆为能吏。奉使举人连坐，自公始。既而为三司度支判官，知泰州、歙州，再迁司封员外郎，坐三司举吏夺官，后为度支，通判河南府。侍中始平公自洛来朝，荐之，召试，授兵部员外郎，直史馆，判三司理欠凭由司，出为两浙转运使，赐金紫，迁礼部郎中，判司农寺。朝廷方议以知制诰，将试，忽得疾，逾旬不能兴，遂寝。天禧五年，以户部郎中兼侍御史知杂事，同判吏部流内铨。真宗葬永定陵，诏山陵使：道路所经，拆民庐舍及城门，以过车舆象物。公上言先帝封祀，行幸，仪物全盛，不闻所过坏民居。今少府治涂车明器，侈大非礼，且违遗诏务俭薄之意，请裁损之。书奏，不听，以疾求去职，迁吏部郎中，直昭文馆，知越州。还，迁太常少卿，判太府寺登闻检院，复以疾求西京留司御史台。逾年，就台拜秘书监，遂求分司。明道元年，转太子宾客。公少以文行有名于时，自言吾于天下无一嫌怨。待士君子，必尽其心，虽人出其下，亦未尝敢懈怠。家居有法度，抚养孤幼，极恩爱。常时温和谦厚，真长者。及在官临事，见义喜为，过于勇夫。故所至必有能称，不幸中废以疾，不得尽其所为。及居西京，不关人事，惟理医药，与方术士语，终日不休。岁时，河南官属诣门请见，惨然肃洁，有威仪，不若老且病者。享年七十有四，以寿终。呜呼！可谓君子者已。公讳涛，字济之。高祖希图，仕至卫州刺史。曾祖延徽，处州丽水县主簿。祖懿文，杭州盐官令。父崇礼，泰宁军节度掌书记，以公赠户部侍郎。母崔氏，博陵郡太君。弟四人，炎最有文行，知名于时，见国史。子三人：长曰绛；次将作监主簿约；次太庙斋郎绮，亦有文，皆早亡。谢氏自曾、高不显，由公始昌其家，而子绛又以文行继之。初，公之葬其先君也，为兵部员外郎；今公之葬，绛亦世其宫度支判官、河南府通判，并践世职判太府寺，实父子相代。书府之任，昭文、史馆、集贤院、秘阁，父子同时为之，见于《衣冠盛事录》。谢氏其不衰又将大也欤！铭曰：谢之远世，河南缑氏。四代之祖，因仕过江。卒葬嘉兴，始留南方。曾祖在南，佐丽水县。卒又葬焉，世亦未显。祖令盐官，始葬富阳。凡三徙迁，遂家于杭。世久当隆，其昌自公。富阳之原，三世有墓。父大于祖，子大于父。后有贤嗣，又有令孙。公其安居，有祀有承。【漳南县君张氏墓志铭〈景祐二年〉】右谏议大夫，集贤院学士杨公讳大雅之夫人，曰漳南县君张氏。父讳保衡，官至太仆寺丞。其先荆门大族，刘守光乱幽州，曾祖敏徙其家济南之历城而益盛。夫人生二十有二岁归杨氏。十有五年，生二男三女。景德三年十月十四日，终于袁州之廨。其子洎、浚尚幼，能记其母。及长，闻其家与其外内宗姻之称夫人者曰：夫人生于富族，而柔明孝谨。杨氏尝世家，公少孤贫，始为开封县尉。夫人入其门，若素小家子。事其姑，视日时早暮、气节之寒暑、饮食起居之当进与否者，不少懈，如此十五年，如始归。凡杨氏之内宗与其外姻宾客之至者，如丰家，退视其堵，空如，惟恐人之知也。教其子，不略弛其色，有问之，则曰：“慈或失之教不严，不足以训。”虽家人，亦未尝见其跋坠。自开封及其为秘书丞而得封，又见其夫为太常博士知袁州乃卒。其后杨公登朝廷，掌书命，为谏议大夫，居荣显，皆莫见也。呜呼，可哀也已！天圣某年，杨公薨。景祐二年某月日，子洎举而合葬之。于其葬也，洎为某官，浚为某官。女三人，皆适人，其幼早亡，二女皆有子，娶矣。铭曰：呜呼！生而淑，没也何思！夫安于此，其从斯。【长安县太君卢氏墓志铭】夫人卢氏。其父讳之翰，单父人。好学，通五行律历，善筹策。中进士第。至道中，用兵河西，以为陕西转运使，屡为太宗言灵武事，不合意，辄贬。既而事验，思之，辄复召用，由是卒为名臣，官至太常少卿、知广州。夫人归杨公，时年始十七。公前夫人张氏生三男：文友、文举、文本，皆尚幼。夫人亦生三男：一早卒，次文敏、文通。四女：长适大理寺丞王中孚，次适昆山县尉刁绶，次适将作监主簿朱铣，次早卒。杨公以文行著名当时，治身廉清，好施宗族。大中祥符四年，以右谏议大夫薨广州。家无资，夫人居丧于淮上，诸子怡怡，知其母之慈抚其己，不知家之有无也。后二十有五年，文友为虞部员外郎、知建昌军；文举，国子博士、通判蔡州；文本、文通，早卒；文敏由大理寺丞应进士中第，为太子中允、知苏州常熟县。夫人在建昌，感疾，卒官舍，享年五十七。将卒，戒其子曰：“吾幸见汝辈立而死，吾无以教，为人能如汝父足矣！”遂归葬寿州之西原，祔旧茔，礼也。夫人初用公封范阳县君，后用共子封仁寿县太君，又进封长安县太君。及卒也，张夫人二子居丧，哀如所生。呜呼，贤母也哉！是宜铭。粤景祐三年二月庚戌，葬之。铭曰：从者其姑，祔者其夫，安此室乎！【左班殿直胥君墓志铭〈庆历二年〉】胥姓出晋大夫童，世久徙迁，失其谱。君讳某，字致尧。有子曰沆，能略言其世，曰：“吾家为燕人，十三代祖仪，为唐御史中丞，坐言武后事，贬临州，后世因家焉。胥氏义闻乡闾，门有旌表。由吾先君而上，祖讳某，仕伪唐袁州宜春令。父讳某，当周世宗取淮南，李氏日益衰乱，因徙家合肥。及吾先君，始禄于朝，然卒于不得志。今其葬，敢再拜以请。”予为考次君之行曰：君少力学为文辞，端拱、咸平之间，再举进士，尝中选矣。时天子谅闇，不能廷试进士，疑有司选太多，削其奏籍之半，乃罢去。其冬，契丹犯边，天子幸魏，又将幸真定，君以草泽应诏，上书理检，言兵事，且曰：“臣言有不可书者，非人主不得闻。”天子召见，为屏左右，听其说矍然而悟，将拜某官。既出，大臣诘其事，不肯对。大臣皆不悦，曰：且可以职縻之。以为三班借职，君辞不就。天子还京师，又固辞，愿从进士试礼部，皆不许，以监温州天富盐监。君叹曰：“吾亲老，敢择禄邪！凡世所谓材者，惟施无不利乃可谓能，吾将有为也。”已乃受命，凡治盐三岁，增其旧二百余万斛。罢归，以能被荐，未暇录。初，契丹陷黎阳，滑州守张秉请君将戍兵击河凌以断贼，契丹去，张公以君为材，留君护渔池、迎阳二埽。朱博代守滑，乃曰：“河恐滑人者，趋西埽尔，请君兼护之。”君疏河为别流以杀其势。明年，河弃西埽去，滑人无水恐，岁省工材百余万。秩满，有司上君盐最、护河之功，迁奉职，君意不满，辞不拜。丁母夫人某氏忧，终丧，不许，以监黄州商税，余年课为最。召还，在道，用祀汾阴恩，卒迁奉职，监杭州排岸司，浚浙江、龙山二闸，废清河堰以通漕，杭人至今便之。为端州兵马监押，就迁右班殿直。给事中乐黄目举君材任阁门祗候，有司限例不行，得温州兵马监押，期还迁职。在温州闻黄目死，前举状格不用，君叹曰：“岂吾命邪！”今天子即位，迁左班殿直，以疾求监寿州酒税。逾年请告，就医京师。天圣元年十月某日，卒于建平坊，享年五十有九。初娶宋氏，生三男，曰沆、澄、泳，澄早卒。二女，长亦早卒，次适某氏。再娶沈氏，后君卒。初，君之丧寓葬朝阳门外。庆历二年某月某日，葬于某县某乡某原。铭曰：余悲胥君，始以儒者自进，而仕也非其志。方其以一布衣，飞箝人主之意，其志壮哉，岂止于此！自古贤材明智之士，困于失职多矣，岂天所不相邪？岂其力不足邪？盖苟者多得，偷者易安，守义而穷，乃理或然。嗟乎胥君，永矣兹阡。【内殿崇班薛君墓志铭〈治平三年〉】公讳塾，字宗道，绛州正平人，资政殿学士、兵部尚书河东简肃公之弟。于惟简肃，为时显人，天圣、明道间，实参大政，以道德刚直外正于朝，孝友敦睦内仁其家。其爵命之荣上逮三世，旁禄其族子，官者三十人。公于太保讳景之庙为曾孙，太傅讳温瑜之庙为孙，太师讳化光之庙为第五子。少以简肃荫补三班借职，九迁内殿崇班，享年六十五以终。公为人果毅质直，喜以气节自高。少好学，尝为文词。仕虽不章，官能其职。初监曲沃县酒税，民素苦伐薪给官炊，公始更用石炭，民得不苦，至今赖之。又监龙门县清涧木税，绛州盐酒税、河中府浮桥，凡所施设皆有法，后人虽欲辄更，莫能也。蜀民易摇，喜倡事以相惊謼，遂缘为乱。公为兵马监押，旁郡呼曰“盗将大至”，公能以重镇之，州卒无事，民恃以安。岁满，州乞留，不克。知河池县，赋役刑罚示民以信，使民知政，而吏无所措其奸。始建孔子庙，春秋饬其牲器，以与邑人行事，民初识学校之礼。当时名臣，若今枢密副使杜公，多荐其材，以兄嫌避不升用。奉使走马承受沧州路公事，数对便殿，言利害，皆可施行。历监通利军，陕、蜀二州兵。康定二年六月十五日壬辰，以疾卒于蜀州之廨。其长子曰大理寺丞、通判陵州仲孺，扶其柩归于绛州，道出河池，河池之民泣遮于路曰：“此吾民之所思也。”公卒之六日，夫人吴氏卒于代州。其次子曰大理寺丞、通判代州宗孺，以其丧归，遂合葬于正平县清源乡周村原，用庆历元年十二月二十一日丙申之吉。二子皆以材贤，克承其家。女一人，适将作监主簿郑宗贤。铭曰：薛绛大族，兴自简肃。简肃之哲，其刚烈烈。公躬直清官，以材称。惟贤是似，不愧其兄。薛有世次，简肃之碑。公墓南原，铭以识之。【母郑夫人石椁铭〈皇祐五年〉】维皇祐五年癸巳六月庚午，匠作石椁。粤七月己亥，既成。铭曰：於乎！有宋欧阳修母郑夫人椁，既密既坚，惟亿万年，其固其安。【胥氏夫人墓志铭〈皇祐五年〉】庐陵欧阳先生语其学者徐无党曰：修年二十余，以其所为文见胥公于汉阳，公一见而奇之，曰：“子当有名于世。”因留置门下，与之偕至京师，为之称誉于诸公之间。明年，当天圣八年，修以广文馆生举，中甲科。又明年，胥公遂妻以女。公讳偃，世为潭州人，官至工部郎中、翰林学士。公以文章取高第，以清节为时名臣。为人沈厚周密。其居家，虽燕必严，不少懈，每端坐堂上，四顾终日，如无人，虽其婴儿女子，无一敢妄举足发声。其饮食衣服，少长贵贱，皆有常数。胥氏女既贤，又习安其所见。故去其父母而归其夫，不知其家之贫；去其姆傅而事其姑，不知为妇之劳。后二年三月，胥氏女生子。未逾月，以疾卒，享年十有七。后五年，其所生子亦卒。后二十年，从其姑葬于吉州吉水县沙溪之山。修既感胥公之知己，又哀其妻之不幸短命，顾二十年间存亡忧患无不可悲者，欲书其事以铭，而哀不能文。因命无党序其意，又代为哀辞一篇，以吊胥氏，因并刻而藏于墓。当胥氏之卒也，先生时为西京留守推官，实明道二年也。其哀辞曰：清冷兮将绝之语言犹可记，仿佛兮平生之音容不可求。谓不见为才几时兮，忽二纪其行周。岂无子兮久先于下土，昔事姑兮今从于此丘。同时之人兮藐独予留，顾生余几兮一身而百忧。惟其不忘兮下志诸幽，松风草露兮閟此千秋。【杨氏夫人墓志铭〈皇祐五年〉。】庐陵欧阳先生之继室曰杨氏者，故右谏议大夫、集贤院学士杨公之女也。杨氏远有世德，自汉至唐，常出显人，故其系谱所传次序，自震至今不绝。公讳大雅，以文学笃行居清显，号为古君子。先生尝谓其学者焦千之曰：杨公已殁，修始娶其女，虽不及识公，然尝获铭公之德，究见其终始，其行于己、立于朝、发于文章者，皆得考次。及杨氏之归，又得见公之退施于其家者，皆可法也。杨氏事其姑以孝而勤，友其夫以义而顺，接其内外宗族以礼而和。方其归也，修为镇南军掌书记、馆阁校勘，家至贫。见其夫读书著文章，则曰“此吾先君之所以乐而终身也。”见其夫食粝而衣弊，则曰“此吾先君虽显而不遇是也”。间因其夫之俸廪，食其月而有余，则必市酒具肴果于堂上，曰“吾姑老矣，惟此不可不勉”。归之十月，以疾卒，享年十有八，实景祐一年九月也。后十有九年，从其姑葬于吉州吉水县沙溪之山。乃命千之序而铭其圹曰：其居忽兮而逝也遽，其殁久矣而悲如新。一言以志兮，千万岁之存。<hr>
