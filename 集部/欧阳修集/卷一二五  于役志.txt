<h4>《集部·欧阳修集·卷一二五  于役志》<b class="x">作者：欧阳修</b></h4>
景祐三年丙子岁，五月九日丙戌，希文出知饶州。戊子，送希文，饮于祥源之东园。壬辰，安道贬筠州。甲午，师鲁贬郢州。乙未，安道东行，不及送。余与君贶追之，不克。还，过君谟家，遂召穆之、公期、道滋、景纯夜饮。丁酉，与损之送师鲁于固子桥西兴教寺，余留宿。明日，道卿、损之、公期、君贶、君谟、武平、源叔、仲辉，皆来会饮，晚乃归。余贬夷陵。己亥，夜过邃卿家话别，邃卿病也。庚子，夜饮君贶家，会者公期、君谟、武平、秀才范镇。道滋饮妇家，不来。辛丑，舟次宋门。夜至公期家饮，会者君谟、君贶、景纯、穆之。道滋饮妇家，不来。壬寅，出东水门，泊舟，不得岸，水激，舟横于河，几败。家人惊走登岸而避，遂泊亭子下。损之来奕棋饮酒，暮乃归。癸卯，君贶、公期、道滋先来，登祥源东园之亭。公期烹茶，道滋鼓琴，余与君贶奕。已而，君谟来。景纯、穆之、武平、源叔、仲辉、损之、寿昌、天休、道卿，皆来会饮。君谟、景纯、穆之、寿昌遂留宿。明日，子野始来。君贶、公期、道滋复来，子野还家，饮皆留宿。君谟作诗，道滋击方响，穆之弹琴。秀才韩杰居河上，亦来会宿。乙巳，晨兴，与宿者别。舟既行，武平来追，及至下锁，见之，少顷乃去。午，次陈留，登庾庙。丙午，在陈留。丁未，次南京。明日，留守推官石介、应天推官谢郛、右军巡判官赵衮、曹州观察推官蒋安石来，小饮于河亭，余疾不饮，客皆醉以归。六月己酉，次柳子。庚戌，过宿州，与张参约：泊灵壁镇，游损之园。会余有客住宿州，参先发，舣灵壁，待余不至，乃行。晚次灵壁，独游损之园，舟失水道，败柂。辛亥，次青阳。壬子，至于泗州。晚，与国器小饮州廨中。癸丑，始见春卿。甲寅、乙卯、丙辰，独在泗州，始食淮鱼。丁巳，次洪泽，与刘春卿、同年黄孝恭相遇。始识大理寺丞李惇裕。洪泽巡检颜怀玉者，钱思公在洛时故吏。遂与四人者夜饮，五鼓罢。明日，食毕解舟，与饮者别，春卿复相送以前。晚入沙河，乘月夜行向山阳，与春卿联句。二鼓，宿闸下。黎明，元均来，遂至楚州，泊舟西仓，始见安道于舟中。安道会饮于仓亭，始食瓜，出仓北门看雨，与安道奕。庚申，小饮舟中，会者元均、春卿、安道，余始饮酒。移舟舣城西门，门闭，泛月以归。辛酉，安道解舟，不果别。与春卿奕于仓亭，晚，别春卿。壬戌，与元均小饮仓北门舟中，夜宿仓亭。癸亥，夕与元均坐水次纳凉，已而大风雨，震雹暴至。乙丑，与隐甫及高继隆、焦宗庆，小饮水陆院东亭，看雨，始见荷花。丙寅，与元均、隐甫饮于西仓。丁卯，隐甫来会，登仓北偃上亭纳凉。迟客至，遂及元均小饮舟中，已而大风震雹，遂宿舟中。戊辰，余生日，具酒为寿于舟中。己巳，与元均泛舟北辰，会隐甫，小饮，宿仓亭。庚午，同年朱公绰来自京师。辛未，子聪来自寿州。夜饮仓亭，留宿。壬申，泛舟，饮于北辰。癸酉，隐甫来饮别。夜，与元均小饮，宿仓亭。甲戌，知州陈亚小饮魏公亭，看荷花，与者隐甫、朱公绰。晚，移舟楚望亭。陈从益来自京师，见余于舟中，始闻君谟动静。秀才陈策来自京师，夜见余于楚望亭。作常州书。自泊西仓至于楚望，凡十有七日。乙亥，次宝应。丙子，至于高邮。七月，丁丑，复见子聪，会饮弭节亭。戊寅，遂与子聪同舟以前次邵伯。己卯，至于扬州，遇秀才廖倚。夜，与倚及子聪饮观风亭。明日，子聪之润州，廖倚之楚州。伯起来，宿观风亭。辛巳，与伯起饮溯渚亭，会者集贤校理王君玉、大理寺丞许元、太常寺太祝唐诏、祠部员外郎苏仪甫。壬午，仪甫来，小饮观风亭，会者许元、唐诏、君玉。伯起先归。癸未，与许元小饮溯渚亭，会者如壬午。伯起不来。甲申，与君玉饮寿宁寺。寺本徐知诰故第，李氏建国，以为孝先寺，太平兴国改今名。寺甚宏壮，画壁尤妙，问老僧，云周世宗入扬州时以为行宫，尽朽漫之，惟经藏院画玄奘取经一壁独在，尤为绝笔，叹息久之。乙酉，小饮秀才吕有家，会者如壬午。伯起不来，余遂留宿。丙戌，至于真州，大热，无水。辛卯，饮僧于资福寺。移舟溶溶亭，处士谢去华援琴，待凉，以入客舟。戊戌，入客舟，泊涵虚亭。庚子，次江口。辛丑，次长芦。壬寅，夜，乘风次清凉寺。癸卯，晨至江宁府。八月，丙午，犹在江宁。丁未，小饮君绩家。己酉，小饮于水阁。庚戌，次采石。辛亥，阻风，与侍禁陈宗颜饮。壬子，过太平州，夜，乘风宿带星口。癸丑，过芜湖繁昌，宿慈母矶。甲寅，乘风昼夜行。丙辰，祷小姑山神，至江州。丁巳，在江州，约陈侍禁游庐山。余病，呼医者，不果往。遂行，次郭家洲。己未，阻风郭家洲，与沣阳县令赵师道饮村市，就村人市羊供膳不得。余疾，谋还江州，召庐山僧以医，不果。庚申，次盘唐港。辛酉，至蕲阳。壬戌，小饮瞿珣家，会丹棱知县、著作佐郎范佑，蕲春主簿郭公美。癸亥，次新冶。祷江神，得大鱼。甲子，至于磁湖。乙丑，犹在磁湖。自丁巳余体不佳，至是小间。丙寅，至于黄州。丁卯，与知州夏屯田饮于竹楼。兴国寺火，约余明日为社饮，不果。夜登江澳，次漆磁。戊辰，次双柳夹。己巳，次白杨夹。庚午，至于鄂州，始与令狐修己相识。辛未，遣人之黄陂，召家兄，大风雨，不克渡江而还。壬申，小饮修己家，遂留宿。明日，家兄来见余于修己家。始中酒，睡兄家。甲戌，饮于兄家。乙亥，饮令狐家。夜过兄家会宿。九月，丙子，次沌口。丁丑，次昭化港。夜大风，舟不得泊，祷江神。戊寅，次穿石矶。夜大风击舟，不得寝。己卯，至岳州。夷陵县吏来接，泊城外。庚辰，假舟于邵暧。辛巳、壬午，入官舟。癸未，入荆江，次李家洲。甲申，次乌沙。乙酉，次鲁洑。丙戌，次塔子口，观鱼，望五鹅、尘角、望夫诸山。丁亥，次石首，夜大风。戊子，阻风。壬辰，次公安渡。<hr>
