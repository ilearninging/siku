<h4>《集部·欧阳修集·卷三十七  居士集卷三十七》<b class="x">作者：欧阳修</b></h4>
◎墓志一十七首〈宗室〉【皇从侄卫州防御使遂国公墓志铭〈嘉祐五年〉】惟遂昭裕公宗颜，字希圣，太宗皇帝之曾孙，潞恭宪王元佐之孙，镇江军节度使兼侍中、郇国公允成之长子。初除西头供奉官，历内殿崇班，礼宾、崇仪副使，六宅使，改左屯卫大将军、封州刺史，迁左金吾卫大将军、领复州团练使，左卫大将军、领郢州防御使，拜卫州防御使。公好学，通王氏《易》，喜为诗，藏书数万卷。性聪敏多能，至于琴奕之艺，佛老之说，所学必通。履行修谨，未尝有过失。每燕见，侍上读《易》赋诗，数赐器币，诏书褒美。尝召宴太清楼，赋《裸玉》诗，为诸皇子第一，上尤嘉尝，赐缯彩二百段。有诗集十卷。至和二年九月壬戌，以疾薨，享年四十有八。初其疾也，上遣中贵人押国医治之。既薨，辍视朝一日，敕有司具驾，将视其丧，以雨不克。遣中贵人厚加赙恤，乃赠昭信军节度使，太常考行，谥曰昭裕，权厝于东法济寺。夫人太原郡君郭氏，燕王从义之裔孙。子男三人：长曰仲连，右千牛卫将军；次曰仲丹、仲筠，皆太子右内率府副率，早卒。女四人：长适左侍禁潘若旦，今亡；次适内殿承制、阁门祗候郭士选；次二亡。以嘉祐五年十月乙酉，葬于河南永安县。铭曰：学而通，行益修。中充实，外誉优。见于言，帝所褒。虽不克施于事，斯可以铭诸幽。【皇从侄筠州团练使安陆侯墓志铭〈嘉祐五年〉】安陆侯宗讷，字行敏，太宗皇帝之曾孙，潞恭宪王元佐之孙，镇江军节度使兼侍中、郇国公允成之第二子。初除西头供奉官，历内殿崇班承制，改右千牛卫将军、领茂州刺史。天子祀明堂，推恩，迁领筠州团练使。至和元年八月癸卯，以疾卒，享年四十有六。天子哀恤，赠安州观察使，追封安陆侯，权厝于荐严佛寺。嘉祐五年十月乙酉，葬于河南永安县。夫人长乐郡君贾氏。子男五人，其二早卒，次仲缄右千牛卫将军，二人尚幼未名。女八人：长适右侍禁尉世庸；再适右侍禁郭昭简，今亡；次适右班殿直刘起；次适陈敦，今亡；次适王整；次适董昭逊；次适张经，今亡；次适程翼，皆右班殿直。最幼入太和宫为道士。惟侯学知为诗，好义喜施。性端谨，能修容止，进退有法，未尝少懈。铭曰：思无邪，容则庄。蔚然有仪人所望，学而不止久愈彰。铭昭厥美示不忘。【皇从孙右领军卫大将军博平侯墓志铭〈嘉祐五年〉】惟太祖皇帝之长子曰吴懿王之曾孙，右屯卫大将军、昌州团练使、赠彰化军节度使、舒国公惟忠之孙，莱州防御使、东莱侯从恪之第二子，金紫光禄大夫、检校国子祭酒、右领军卫大将军、兼御史大夫、轻车都尉、天水郡开国侯世融，字仲源。幼好学，不骄富贵，以清节自励。尊重师友，执经问道无倦色。尝自铭其器物，起居饮食视之。喜为诗，工书，亦通浮屠说。平居一室萧然，终日无所营欲。世咸知其贤。初为殿直，历左、右侍禁，改太子右卫率府率，迁右领军卫将军。天子祀明堂，推恩，为本卫大将军。当宝元、康定间，赵元昊叛，西边用兵，侯率宗室七人诣阙，自言愿效用，上深嘉奖。至和二年七月癸未，得疾，神色怡然，与诸昆弟谈论不辍，是日卒，享年四十。赠博州防御使，追封博平侯。天子悲思不已，为飞白字六，曰“世融好学忠孝”以褒之。夫人，金城县君王氏。子男七人，五早亡。在者二人：曰令晏，右千牛卫将军；令箴，太子右监门率府率。女二人，长适右班殿直王戡，次早卒。以嘉祐五年十月乙酉，葬于某所。铭曰：富贵不动其心，生死不渝其色。惟性之安，惟学之力。孰云不寿？永昭阙德。【皇从侄康州刺史高密侯墓志铭〈嘉祐五年〉】惟高密侯宗师，字靖之，太宗皇帝之曾孙，润恭靖王元份之孙，濮王允让之第七子。明道元年，为右侍禁，迁左侍禁，改太子左清道率府副率，累迁金紫光禄大夫、检校国子祭酒，行太子左清道率府率，兼侍御史，骑都尉，封天水县开国男，食邑三百户。居三岁，迁右监门卫将军，兼御史大夫，转勋上骑都尉，进爵子，加食邑三百户。天子祀明堂，推恩，迁右领军卫大将军，转勋轻车都尉，进爵伯，加食邑三百户。天子有事于南郊，推恩，转勋上轻车都尉，进爵侯，加户四百。至和元年五月，领康州刺史。嘉祐元年十月甲子，暴疾薨于家，享年二十有九。赠密州观察使，追封高密侯。惟侯沈静寡言，宽仁好学，未尝有过失。夫人，濮阳郡君吴氏。生男一人，仲廪，太子右内率府副率。女三人，尚幼。以嘉祐五年十月乙酉，葬于河南永安县。铭曰：好仁而静，敏学而明。虽不永年，而垂令名。卜安于此，其固其宁。【皇从侄右监门卫将军广平侯墓志铭〈嘉祐五年〉】广平侯宗沔，字上善，太宗皇帝之曾孙，润恭靖王元份之孙，濮王允让之第二十子。初授银青光禄大夫、检校国子祭酒，行太子左监门率府率，兼监察御史，武骑尉，迁太子左清道率府率，兼侍御史，转勋上骑都尉。天子祀明堂，推恩，迁左监门卫将军，转勋轻车都尉。天子有事于南郊，推恩，转上轻车都尉，天水县开国男，食邑三百户。明年二月甲辰，以疾卒，享年二十。赠洺州防御使，追封广平侯，权厝于承天佛寺。惟侯为人明敏好学，能为文辞。娶高氏，封仁寿县君。子男二人，仲足、仲霄，皆太子右内率府副率，早卒。以嘉祐五年十月乙酉，葬于河南永安县。铭曰：性之明，学有方。寿不隆，永以藏。【皇从孙右监门卫将军墓志铭〈嘉祐五年〉】太祖皇帝之长子曰吴懿王德昭之曾孙，彰化军节度使、舒国公惟忠之孙，莱州防御使、东莱侯从恪之子，曰右监门卫将军、赠右武卫大将军世衡，字夏卿。母曰平原郡夫人米氏。世衡生早孤，而平原夫人教之以学。性沈敏，自为童儿，不好弄。既长，好学问，通《周易》、《孟子》，喜为诗，暇则学射法而已。在诸昆弟为最幼，而尤以孝悌见称。初补殿直，改太子右卫副率。天子祀明堂，推恩，拜右监门卫将军，累迁至金紫光禄大夫、检校国子祭酒，兼御史大夫，柱国，天水县开国伯，食邑九百户。嘉祐四年六月丙寅，以疾卒，享年三十有一。娶王氏，太原县君。子男二人，令展、令持，皆率府副率，早卒。女一人，尚幼。嘉祐五年十月乙酉，葬于河南永安县。铭曰：学问以为文，孝悌以为本。其华已荣，而实斯殒。铭以藏之，以昭其韫。【皇从孙右屯卫大将军武当侯墓志铭〈嘉祐五年〉】惟武当侯世宣，吴懿王德昭之曾孙，彰国军节度使、舒国公惟忠之孙，武胜军节度观察留后、韩国公从蔼之子。母曰太宁郡君慕容氏。惟侯生于富贵，而不习为骄侈。少好学，喜购古书奇字。遇人卑恭，事亲孝悌。累官至左屯卫大将军。嘉祐三年五月己卯，以疾卒，享年三十有六。初娶天水县君王氏，再娶金城县君张氏。子男六人：长曰令铎，左千牛卫将军；次曰令进、令祷、令愔，皆太子右内率府副率；其二幼，未名。以嘉祐五年十月乙酉，葬于河南永安县，以天水县君礻付焉。铭曰：孝行之本，谦德之躬。寿胡不隆？閟此幽宫。【安陆侯夫人长乐郡君贾氏墓志铭〈嘉祐五年〉】夫人姓贾氏。曾祖廷瑰，累赠左神武大将军。祖官至四方馆使、昭州团练使。父德滋，前左班殿直。夫人以选归于安陆侯宗讷。至和元年五月乙卯，以疾卒，享年三十有六，权厝于荐严佛寺。以嘉祐五年十月乙酉，礻付安陆侯以葬。铭曰：配德惟谐，卜藏斯吉。其固其安，于此幽室。【雍国太夫人冯氏墓志铭〈嘉祐五年〉】雍国太夫人冯氏者，皇兄右千牛卫大将军、赠永清军节度观察留后、临汝侯惟和之夫人，襄州观察使襄阳侯从诲、宁国军节度观察留后宣城公从审之母。曾祖晖，静难军节度使、卫王。祖继业，定国军节度使、赠中书令。父讷，西上阁门使。冯氏自卫王，仍世守西边，有功，载国史。夫人生将家，孝谨柔明，动不逾礼，以世族选为临汝侯之配。居十有二年，而临汝侯卒，夫人居丧哀毁。真宗嘉其行，特封谭国夫人以褒宠之。夫人益自励，衣服饮食务为俭薄，居处严洁，未尝下堂，虽家人亦罕得见。喜诵浮屠书。皇祐五年正月癸亥，以疾卒，享年六十有七，追封雍国太夫人。子男二人，从诲、从审也。女五人：长适东头供奉官宋宗颜；次早亡；次以疾废，为比丘尼；次适供备库使姚宗望；次适西头供奉官宋从政。孙男十一人：世远、世仪，皆大将军；世英、世坚、世及、世开、世卿、世肱，皆卫将军；世祎、世总、世仍，皆太子率府率。重孙九人：令驵、令晃，皆率府率；令戈、令甲、令绩、令课、令浮、令收、令佥，皆副率。以嘉祐五年十月乙酉，合葬于临汝侯之墓。铭曰：世高勋，选贤配。进国爵，褒行懿。加大名，由子贵。寿考隆，铭不坠。【东莱侯夫人平原郡夫人米氏墓志铭〈嘉祐五年〉】皇从侄故莱州防御使，东莱侯从恪之夫人，曰平原郡夫人米氏，赠太子太师承德之曾孙，横海军节度使信之孙，内殿崇班、阁门祗候继丰之女。夫人年十七选配东莱侯，累封平阳郡君。子男六人：长曰世安，赠左骁卫大将军次曰世融，赠博州防御使、追封博平侯；次曰世昌，右屯卫大将军；次曰世规，右监门卫将军；次曰世猷，太子右监门率府率，早亡；次曰世衡，赠左武卫大将军。女三人，长适左侍禁刘希正，次适内殿承制王说，次适右侍禁陈宗诲。孙男十二人，皆诸卫将军。夫人将家子，有贤行。东莱之亡，诸孤尚幼，夫人治家训子，皆有法，皇祐元年二月癸酉，以疾卒，享年五十有一，追封平原郡夫人，权厝于奉先佛寺。以嘉祐五年十月乙酉，合葬于东莱侯之墓。铭曰：门以勋高，配以贤求。抚孤教善，内德以优。永扬其懿，以閟诸幽。【韩国公夫人太宁郡君慕容氏墓志铭〈嘉祐五年〉】夫人姓慕容氏，赠太保章之曾孙，赠中书令，河南郡王延钊之孙，太子率府率德正之女。河南王有功于国，为时名臣，夫人以贤女选为韩国公从蔼之配。韩公，彰化军节度使舒公之子，事其亲以孝。而夫人承其夫以顺，事其舅姑以礼，下其妾媵以仁，抚其子无嫡庶以均。故其内外宗姻，莫不称其能。封太宁郡君。至和元年正月戊寅，以疾卒，享年五十有六。子男十人：长曰世丰，赠右骁卫大将军；次曰世宣，赠均州防御使；次曰世准，世雄、世本、世纲，皆诸卫将军；次曰世岳、世瓞、世庸，皆太子率府副率。女三人，长适高允怀，次适张承训，次适郑偃，皆右侍禁。余皆幼。以嘉祐五年十月乙酉，举夫人之丧，合葬于韩公之墓。铭曰：承夫以顺，为妇以勤。逮下以恩，爱子以均。以成厥家，以播其芬。【右监门卫将军夫人李氏墓志铭〈嘉祐五年〉】惟右监门卫将军世坚之配曰李氏，天雄军节度使、同中书门下平章事、兼侍中、赠中书令、陇西郡王继勋之曾孙，崇仪副使守微之孙，东头供奉官舜举之女。惟李氏世为将家，功在国史，余烈遗德，是生贤女。夫人年十有五，以选配世坚。惟孝与顺，以事其亲，以佐其夫；惟礼与义，以正其躬，以全其节。归于世坚也，凡若干年而世坚卒，无子。夫人自誓不嫁，宗族敦迫，其守益坚，凡七年，当皇祐五年六月庚辰，以疾卒于寝，享年二十有三。以嘉祐五年十月乙酉，合葬于世坚之墓。铭曰：妇德之休，惟先顺柔。及其大节，有不可夺。刻铭幽阴，以永芳烈。【右监门卫将军夫人金堂县君钱氏墓志铭〈嘉祐五年〉】夫人姓钱氏，余杭人也。曾祖吴越忠懿王俶，祖卫州防御使惟渲，父文思副使象舆。钱氏自五代以来，尊中国，效臣顺，世称其忠。子孙蕃昌，至今不衰。夫人生于盛族，孝谨勤俭，性巧慧，喜字书。年十有四以选为右监门卫将军世准之配，封金堂县君。嘉祐二年九月庚子，以疾卒，享年二十有八。子男二人：令犭瞿、令烜，皆太子右内率府副率，早亡。女三人，皆尚幼。以嘉祐五年十月乙酉，葬于永安之原。铭曰：生宜其室，殁安其藏。铭昭其昧，以永不忘。【右监门卫将军夫人武昌县君郭氏墓志铭〈嘉祐五年〉】夫人姓郭氏。曾祖恕，右千牛卫将军；祖遵式，洛苑使；父昭晦，左侍禁。夫人聪明孝谨，能读书史，善书画，喜浮图之说。以选归于皇从孙右监门卫将军世覃，封武昌县君。子男四人，长曰令辟，太子右内率府副率，余皆幼，未赐名。夫人以嘉祐二年十一月丁未，以疾卒，享年三十有三，权厝于奉先佛寺。以嘉祐五年十月乙酉，葬于永安之原。铭曰：行之修，学以明。德施于内，铭告诸冥。【右监门卫将军夫人东阳县君郑氏墓志铭〈嘉祐五年〉】夫人姓郑氏。曾祖诚，赠定国军节度使；祖崇勋，赠左屯卫将军；父从范，内殿崇班。夫人以选归于皇从孙右监门卫将军世智，封东阳县君。生子男三人：长曰令唐，太子右内率府副率，早卒；次未名，卒；次令祈，太子右内率府副率。夫人为人孝谨节俭，喜诵浮图书。至和元年八月戊戌，以疾卒，享年十有九。以嘉祐五年十月乙酉，葬于永安之原。铭曰：俭以行其躬，孝以事其亲，以是贻其子孙。【右屯卫将军夫人永安县君慕容氏墓志铭〈嘉祐五年〉】永安县君慕容氏者，皇从孙赠右屯卫大将军仲謇之配也。曾祖隐，赠左千牛卫大将军；祖兴，虢州团练使；父守恩，左班殿直。年十七，选为屯卫之配。有子二人：长曰士洁，太子右监门卫率府率，早卒；次士彟，太子右内率府副率。女一人，尚幼。夫人以嘉祐三年三月丙戌以疾卒，享年二十有五。嘉祐五年十月乙酉，合葬于仲謇之墓。铭曰：选以贤配，封以夫贵，殁而从之安此位。【右监门卫将军夫人周氏墓志铭〈嘉祐五年〉】皇从孙右监门卫将军世哲之夫人，曰永安县君周氏。曾祖景，右领军卫上将军，累赠尚书令；祖莹，天平军节度使，宣徽南院使；父普，西染院使。夫人以庆历五年选为监门之配，勤孝柔仁，克有妇道。生一男，曰太子右内率府率令儇。女三人，皆幼。夫人以嘉祐二年二月庚午以疾卒，享年二十有九。五年十月乙酉，葬于河南永安之原。铭曰：山川既佳，日月惟吉。惟永其安，其藏其密。<hr>
