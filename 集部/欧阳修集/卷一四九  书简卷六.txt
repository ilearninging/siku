<h4>《集部·欧阳修集·卷一四九  书简卷六》<b class="x">作者：欧阳修</b></h4>
【与梅圣俞四十六通】△一〈明道元年〉某再拜圣俞二哥。昨日贤弟至，辱寄书，并前所寄二书及梦中诗，又五百言诗，频于学士处见手迹，每一睹之，便如相对。别后虽尹氏弟兄、王三并至，然幕中事比圣俞在此时差多。盖东都兴造，日有须求，仓卒供办，未尝暂休息。职此，未始提从容聚首，独游嵩事一胜尔。然而历览中春之游，山水之状皆如故，独昔之青林翠壑，今为槁叶。又目前不见圣俞，回忆当时之事，未一岁间再至，寻见前迹，已若梦中。又河阳咫尺，顾足下若千万里。又曩日恨不得同者尹十二、王三，今反俱游，而圣俞独不至。人生不一岁，参差遂如此。因思百年中，升沉生死，离合异同，不知后会复几人，得同不得同也！自足下去后，未尝作诗，前佳制未及和。尹十二去，应能尽说此中事，故略不论。知与师鲁相见，少酒为欢，值无酒寄去，奈何。渐寒，千万自爱。不宣。某白。△二〈明道元年〉某启。药简再至，两承示谕。八老之名，诚一时美事。然某本以寒乡下流，后进初学，诸君子不知其驽下，业已致之交游，一旦坐评贤否，欲求纯雅沉实之名，终不可得，而乃特以轻隽裁之。是知善誉者，不能美无盐矣。子之评人，正如是矣。夫《大雅》之称老成人重于典刑，而仲尼谓“三十而立”。某年二十有六，尚未能立，敢当老邪？又今日不在会中，自可削也。夫人之美恶，待其自然之誉，乃见其实。今纵求而得之，是诸君待我素浅可知也。所以孜孜不能默受者，诸君当世名流，为人所重，一言之出，取信将来，使后世知诸君子以轻逸名我，复自苦求，方以美称借之，益重某之不可也。削之益便。某再拜七老。△三〈明道元年〉某启。捧来简，释所以名老之义甚详。某常仰希隽游，所望正在规益，岂敢求辩博文才之过美哉！前承以“逸”名之，自量素行少岸检，直欲使当此称。然伏内思，平日脱冠散发，傲卧笑谈，乃是交情已照外遗形骸而然尔。诸君便以轻逸待我，故不能无言。今若以才辩不窘为“逸”，又不足以当之也。师鲁之“辩”，亦仲尼、孟子之功也。子聪之“俊”，《诗》所谓“誉髦之士”乎。公慥之“慧”，亦《大雅》之明哲。几道之“循”，有颜子之中庸。尧夫之“晦”、子野之“默”，得《易》之君子晦明、语默之道。圣俞之“懿”，是尤为全德之称矣。必欲不遗“达”字，敢不闻命？然宜尽焚往来问答之简，使后之人以诸君自以“达”名我，而非苦求而得也。△四〈明道元年〉某启。承惠诗并序，开阖数四，纸弊墨渝，不能释手。缘文寻意，益究益深。清池茂林，俯仰觞咏，他肠蕴此，欲写未能。圣俞所得，文出人外。昔之山阳竹林以高标自寓，推今较古，何下彼哉？但恐荒淫不及，而文雅过之也。公操诸君诗未至，今当以盛作遍呈，因督之尔。△五〈明道二年〉某顿首再拜。初四日，陈秀才来自河桥，喜聆动静，岁暮憀栗，履况清佳，甚慰甚慰。又知府公已发荐章，圣俞在洛时，常言亲老南方，思一归侍。今应获素志，亦朋友之共荣也。然作宰江浙，山水秀丽，益为康乐诗助，谁与敌哉！某自奉别以来，未尝作诗，亦无文酒之会，所谓三日不谈道德，则舌本强也。初六日，有少吏事至彭婆，约子聪、应之宿香山，独恨不得与圣俞同尔。逢彦国行，聊寓此，草草。△六〈明道二年〉某顿首再拜圣俞足下。去月，王侍禁者送及所惠书。贩伞船至，又得书，并鲍鱼。及问伞客，知动静备详，甚慰甚慰。仆来京师，已及岁矣。未与足下别时，每相见惟道无憀赖。忆洛中，时以为感。况尔南北一异，虽郁郁，复谁道邪？年来但不病尔。往在临清，恨无旧欢，今思临清，又不可得。事事渐不如初，人生只尔，大可叹也。足下素善南方，今居之，乐否？比比得书，甚略，不能究所怀。讶久不作诗，亦疑清兴顿损也。京师侍亲，窘衣食，欲饮酒，钱不可得。闷甚，时与师鲁一高论尔。子渐在此，每相见，欲酤酒饮，亦不可得。校勘者非好官，但士子得之，假以营进尔。余既与世疏阔，人所能为皆不能，正赖闲旷以自适。若尔，奚所适哉？贩伞者回，来索书，聊写区区，舍足下欲语谁邪？临纸徘徊，不免忉忉。△七〈景祐五年〉某顿首启。去岁西陵曾拜状。今春量移此邑，得子聪书，知已在京。寻得所示书，伏承荣改京秩，伏惟庆慰。圣俞久滞州县，今而泰矣，下交欣慰，何可胜言！修昨在夷陵，郡将故人，幕席皆前名，县有江山之胜，虽在天涯，聊可自乐。此邑虽便于饮食医药，然官属无雅士，军牧、虞曹，此况不言可知也。所幸老幼无病恙而已。不知圣俞美任何处？囚拘之迹，相见未涯，思渴思渴。自拜别将五岁矣，友益日疏，俗状日增，篇咏之兴略无清思。圣俞新作，虽京师多事，不惜录示，以开昏钝而慰相思，故人之惠莫越于此也。至祷至祷。贤弟云亡，必深痛悲，前得谢丈书，已知之，不胜叹悼也。因人行速，聊拜此。冬寒，希保爱。不宣。某顿首。外有乱道一两首，在谢丈处，为无人写录得也，圣俞略与臧否之。某有少吏事告谢丈，望圣俞与咨启之，略语伊法官少为庇隐。某自作令，每日区区，不敢似西都时放纵。此来事亦得正，但为上官见怒，曲有驳议。然亦终无可驳，纵有，亦非大罚。其如危辱之迹，不欲使有小过也。或圣俞问得谢丈一言，乞批数字，送与附书人也。千万千万。某又上。△八〈宝元二年〉某顿首启。前者见邸报，有襄城之命，乃知当与谢公偕行。然窃料旧尹当徙蜀，圣俞即留领县事，襄城居孔道，音信自此可日至，是以慢然未能作书。及县，走接太守，还，得手书，乃知前至南阳。南阳去邑，其间一驿尔。某当请见，直以公新下车，方布条教，伸威信，门生故人未宜往累于其间，须其旬浃少定尔。又恐圣俞莫能久留，或略命驾见过，此大幸也。为别五六岁，贬徙三年，水陆走一万二千里，乃于此处得见故人，所以不避百余里，劳君子而坐邀也。颙俟颙俟。相见旦夕尔，他不复道。△九〈宝元二年〉某启。承九月一日就道，虽为迟留，然清风、白牛，久雨泥淖，尤须大晴，然后不阻。某自解官，触事不快，至今几五十日未能脱去，岂其屯蹇未极邪？所幸亲老渐安，更三五日，可以卜行。南阳之居，依贤主人，实佳事，但恨圣俞不在尔。昨夏中，虽喜会于清风，然犹未尽区区之怀。今兹寓居，方欲悉屏他事，为圣俞极数日之欢，而先后参差，若相避然。又见圣俞书中，言有事欲相见，以不克为恨者，益令人怏怏尔。到官必有日，南阳人便，无惜寄音相及。秋寒，自爱。△十〈宝元二年〉某顿首。前遣公干驰信迎候，盖初约，然亦颇疑酷暑如此，非乘兴之时。人还得书，果尔。及急足至，又沐荣问。承暑中起居无恙，甚慰甚慰。前累求新作，今者书尾有自厌之说，岂可疾淫哇而欲废置律吕？百花洲唱和必多，欲一读以祛俗累之心，何可得也？孙书注说，日夕渴见，已经奏御，敢借示否？蒙索乱道，恰来尽，呵呵。讲席所说何书？因信乞示及。书寝之乐，当输闲者，圣俞不得独擅也。谢氏诗昨忘附去，今又却寻不见，候见，纳去矣。旱热可畏，千万保重。△十一〈宝元二年〉某顿首启。谷正来，得所示书。及见与谢家书，甚详。云买洪氏庄与卜葬、市屋业，皆其所急者也。又云减俸为助，此特圣俞患于力弱，不能厚报知己而然尔。恐于谢氏无益，而于圣俞有损尔。圣俞若此月减三五千，如失万钱，谢氏族大费多，得之未觉甚助。谢家亦自有书，必言，幸思之也。洪氏庄极佳尔，不须圣俞竭囊橐，此固亲朋好事，然幸其可以自办尔，望圣俞力为干之，某行必为带钱去。葬地已就此营卜。及市屋业差有绪，然此不可仓卒尔。他细故，尽谕谷正，可询之。邓氏醵赙已止，皆如雅意。某年尽必到襄城。祭文挽辞极佳。冬冷，保重。△十二〈康定元年〉某顿首再拜启。自八月一日至京师，及今已两辱诗，并在东都凡三辱诗，皆未还答。非惟恃圣俞不以书之疏数为亲疏，又以将遣专人，而多事未能便遣故也。前知为水灾所苦，此常事，不足置胸中。亲老，求官南方，此理当然。安抚见辟不行，非惟奉亲避嫌而已，从军常事，何害奉亲？朋党，盖当世俗见指，吾徒宁有党邪？直以见召掌笺奏，遂不去矣。文雅处家事，方于薛氏求一屋为贮之，勿虑也。某于此，幸老幼无恙，但尤贫，不可住京师，非久，亦却求外补。日夕相识多忙，不暇作诗。足下必不惮见寄，闲吟者皆录示，千万。冬冷，保重。△十三〈康定元年〉某顿首启。前谢监簿行，附书问差遣。书去后两日，知审官拟定湖州城中监税，不胜喜慰，然不即走书专报者，意谓敕下自当知。及弓手至，得书，尚云云。始怪何处稽留，至今未到？然今必至矣，不尔，当为督也。俟春入京尤便，但不知何处少留？某自还馆，日夕匆匆，笔研非答书简、写门刺，未尝视。昨夕子履偶来会宿，联句数十韵奉寄，且以为谑。又有前奉答长句，并录附去，可笑可笑。岁阳以来，风日惨然，土雾杂下，气候不常，万万自重。△十四〈庆历初〉某启。为亲老久疾，乍进乍退，医工不可用，日夕忧迫，不知所为。盖京师近上医官皆有职局，不可请他，兼亦傲然，请他不得。近下者又不知谁可用？亲疾如此，无医人下药，为人子何以为心！京师相知少，不敢托也。告吾兄与问当看有不系官医人，或处士之类善医者，得一人垂报，待差人赍书帛去请他，幸为博访之。圣俞闻此，必挂意，更不奉祷也。如有所得，亦速遣此人回。其他不暇忉忉。△十五〈庆历初〉某启。近君谟学士行，曾奉状。寻得邸报，承有出身之命，士大夫公议未厌，皆为圣俞嗟惋，独某不然，未知高明自以为如何也。圣俞卓卓于后世者，不以名位为轻重，取重于今世者，亦岂以此小得失哉！苟以宠辱为意，则布衣之乐，有优于华衮之忧畏也。老兄应能自达，不忉忉也。已寒，保爱。△十六〈庆历四年〉某顿首。累辱书，为慰何已。然久不致问者，劳逸不同，于理宜然，谅不为罪。经城杨宰来，备询动止，承久困辇下，何时可赴任？所示盛编，云已了，甚于饥渴也。此人回，望一信，容专令人去取。〈使人致来，恐糜费。〉铭文不烦见督，不久纳上，只为须索要好者，恐未尽尔。呵呵。昨在真定，有诗七八首，今录去，班门弄斧，可笑可笑。然相别久，无以为娱尔。前有《水谷诗》，见祁公，云子美秘不令人见，畏时讥谤。吾徒廓然以文义为交，岂避此辈？子美豪迈，何乃如此！世涂万态，善恶由己。所谓祸福，有非人力而致者，一一畏避，怎生过日月也？其他非面不尽。近书见教审听，敢不佩服。咫尺更有所闻，不惜一一示及。有酒，少人致去，奈何奈何。夏热，千万保重。△十七〈庆历六年〉某顿首。贬所僻远，特烦遣人至此，并得陈留书新集诗、见寄诗、见和诗外，杂诗一卷、碑文数本、《千字文》等，岂胜慰喜。琅邪泉石篆诗，只候子美诗来，已招子美自来书而刻之。《游山六咏》等，即欲更立一石，不惜早见寄也。诗序谨如命附去，盖述大手作者之美，难为言，不知称意否？其他事，谷正在此数日，备见所为，可知居此之况，不烦述也。“闭户”、“饱齑”之句，怎生讳得。呵呵。相次奉和、见寄诗，别拜状次。春暖，千万保重。△十八〈庆历六年〉某顿首启。自谷正去后，更不曾上状。盖以经夏大暑，秋来或闻移南京，或云来与刁氏成亲，一向因循，遂成疏懒。然中间却得圣俞所寄《六咏》及《桐花》、《啼鸟》等诗，近又得刁十六所寄诗书。即日必已还许，冬冷，尊候万福。某居此久，日渐有趣。郡斋静如僧舍，读书倦即饮射，酒味甲于淮南，而州僚亦雅。亲老一二年多病，今岁夏秋已来安乐，饮食充悦。省自洛阳别后，始有今日之乐。诗颇多，不能一一录去。未相见间，惟冀保爱。多时欲作书，无便，今托提刑赵学士，谨附此。不宣。△十九〈庆历七年〉某又启。去年夏中，因饮滁水甚甘，问之，有一土泉在城东百步许，遂往访之。乃一山谷中，山势一面高峰，三面竹岭回抱。泉上旧有佳木一二十株，乃天生一好景也。遂引其泉为石池，甚清甘，作亭其上，号丰乐，亭亦宏丽。又于州东五里许菱溪上，有二怪石，乃冯延鲁家旧物，因移在亭前。广陵韩公闻之，以细芍药十株见遗，亦植于其侧。其他花竹，不可胜纪。山下一径，穿入竹筱蒙密中，豁然路尽，遂得幽谷。〈泉名幽谷。〉已作一记，未曾刻石。亦有诗托王仲仪寄去，不知达否？告乞一篇留亭中，因便望示及，千万千万。△二十〈庆历七年〉某顿首。谷仆来，捧书，得询动静。又见诗中所道，有相游从唱和之乐，备详平日幕中所为，可胜慰也。某此愈久愈乐，不独为学之外有山水琴酒之适而已，小邦为政期年，粗有所成，固知古人不忽小官，有以也。示及饮酒，今春来颇觉风壅，亦不能剧饮如往时，〈然自作主人后从己便。〉承见戒，多荷多荷。他事非独不挂口，亦不关心，固无浅深可示人也。某母老多病，而身才过四十，顿尔心阑，出处君子大节，有所未果，不敢效俗夫妄言尔。春暄，千万保重。△二十一〈皇祐五年〉某启。见谢亶，言新生小息不安，甚挠怀。然书中不言，难以为信。圣俞居京师，宜其不乐，然业已至此，当少安之。某哀苦，殊无生理。闲中静思，处世无有好处，惟当识者自遣之尔。云欲来此，深荷厚意。然恐差遣，理当难得，遂止为佳。已热，慎疾宽中为祷。△二十二〈皇祐五年〉某启。徐先辈人至，辱书，果承有小婴之念。时暑，益当自宽尔。某孤苦中，中外多事，偷闲便思一得故人为会。某不可往，圣俞不可来，奈何奈何。惟当一读新篇若会面，而圣俞惜不寄，又将奈何奈何。陈碑不可增矣，斯人不晓文义，有三两处是行状所无，〈出米、修路〉等意。若果有当书，何故而略？切丁宁喻之。此辈不向道，亦终不知。近并作书，此不一一。某再拜。〈四月十九日。〉赐茶、赐医，常事尔。谥，前面官衔中已有，赠官亦然。散侍郎作相，不足为荣，但问人如何尔。若材堪，则自胥靡亦作相，如不堪，则乃是侥幸。但如是向道，无妨。△二十三〈皇祐五年〉某启。谋葬事未得，恐遂后时日，极挠闷。盖以术者太精，自家又全不会，只信他人，道不好，便疑惑不敢使，非效俗流求吉地，图官国山高也。夏侍中父葬于虏，契丹必不与你择官国山地葬也。闲中不曾作文字，只整顿了《五代史》，成七十四卷。不敢多令人知，深思吾兄一看，如何可得极有义类？须要好人商量。此书不可使俗人见，不可使好人不见，奈何奈何。失音可救，曾记得一方，只用新好槐花，〈寻常市中买来染物者。〉于新瓦上慢火炒令熟，置怀袖中，随行随坐卧，譬如闲送一二粒置口中，咀嚼咽之，使喉中常有气味，久之，声自通。病愈，新篇幸多为寄。此小简立焚，勿漏史成之语，惟道意于君谟，同此也。失音、脚气，皆是下虚，吾徒老矣，省些。斟酌斟酌。某此居哀独宿，然以忧恼，亦自多病。恐知。△二十四〈皇祐五年〉某顿首圣俞博士兄。徐无党人回，奉状。阴雪不止，体气若何？某为近得君贶家书，报薛家夫人不安，老妻日夕忧挠。尊年久患，诚亦可忧，但薛宅书来，止云无大段疾苦。奉烦吾兄因见公期，为与问一的信，因便相报。吾兄书，家人不见，略要知其增减。又为妻子要去归省其母，亦欲过中祥，遣他去，贵先知彼中远近尔。某自要知，谢氏有人还，幸批数字。逼节哀苦中，立偶人行，草此。△二十五〈皇祐五年〉某启。近谢秀才人行，尝奉状。日来起居清胜？某哀苦如昨，私门日益多事，又为妻母近病，须令家人一往省之。前尝奉托询问，久候来报也。近为子美编成文集十五卷，凡述作中人可及者，已削去之，留其警绝者，尚得数百篇。后世视之，为如何人也！朋友之间可以为慰尔。某益衰病，庶事不耐烦，惟常守书册危坐尔。圣俞数许新诗，不见寄，似近日颇以为难，何也？因儿子辈行，奉此。春暄，保重。△二十六〈皇祐五年〉某启。寄惠鸭脚子，甚奇。赵三书信已领。圣俞诗屡见许，甚渴见，何必自写，小儿辈可录。某亦厌书字，因思学书各有分限，殆天之禀赋，有人力不可强者。往年学弓箭，锐意三四年，不成，遂止。后又见君谟，言学书最乐，又锐意为之。写来写去，却转不如旧日，似逆风行船，著尽气力，只在旧处，不能少进。力竭心倦，遂已。身老矣，安能自苦如此邪？乃知古今好笔迹，真可贵重也。今后只看他人书，亦可为乐，不能生受得也。数日阴闷，昏然，因作圣俞书，顿觉豁然如有所释。若遂一握手，可胜为慰也。谢景平文字，下笔便佳，他日当有立于世，何止取一科第而已，吾徒可为希深喜也。胥太祝且为伸意，某卜葬地尚未买得，相次决定，当有书报他也。匆匆不宣。△二十七〈皇祐五年〉某启。前日谢氏人还，辱书，承尊候已复康佳，新正必倍清胜。某孤苦如昨。为有二小侄，一在象州，久不得信。一在袁州，欲乞渠来颍以办葬，今札某官位、姓名，托与问一消息。恐难得便，但却因谢氏人见示可也。吾兄清怀，不乐俗事。某寡相识，烦聒，甚悚甚悚。△二十八〈皇祐五年〉某启。忽忽度日，无生意。衙前行，曾奉状。徐生人至，辱书，承春寒尊体清胜，为慰无已。某哀苦中，寻得葬地，欲趁八月、十月襄事，但庶事少人办集，小侄烦为问，当已有削，必得请。师鲁文字，俗本妄传，殊不知昨范公已为作序，李厚编次为十卷，甚有条理。厚约春末见过，当与之议定，别谋镂本也。自春阴寒，少晴明，病体不胜疲劳，倦于书字，不能周悉。△二十九〈嘉祐二年〉某启。大热甚于汤火之烈，两日差凉，粗若有生意。然以家人病患，饮食不能自给，区区煎迫，殊乱情悰。久不承问，不审尊体何似？二十二日，欲就浴室或定力饯介甫、子固，望圣俞见顾闲话，恐别许人请，故先拜闻。《礼部诗》纳上。△三十〈嘉祐二年〉某启。承惠《答苏轼书》，甚佳，今却纳上。《农具诗》不曾见，恐是忘却将来，今再令去取。读轼书，不觉汗出，快哉快哉！老夫当避路，放他出一头地也。可喜可喜。罚金未下，何害？不必居家俟命。因出，频见过，某居常在家。吾徒为天下所慕，如轼所言是也。奈何动辄逾月不相见？轼所言乐，乃某所得深者尔，不意后生达斯理也。△三十一〈嘉祐二年〉某启。以小儿子伤寒已较，因劳复发，今日锡庆斋会，亦去不得。愁坐，忽得所示，为之豁然。忧煎病患，常以为苦，思效榴花之饮，不可得也。三两日儿子安，圣俞过不惜频，相访借马，若修家又何厌也？三十年前事，信如前生，忧乐不同，可叹可叹。亦约子固、子履，当奉白也。只候儿子稍安尔。人还，谨此。△三十二〈嘉祐二年〉某启。经节，伏惟以时纳祐。昨日早至薛二家，空心饮十数杯，遂醉，归家却与诸薛饮。承见过，仍留刺，何乃烦老兄如此既醒不遑，无以自处也。节下，外处送酒颇多。往时介甫在此，每助他为寿。昨只送王乐道及吾兄尔。愚性疏简，人事不能周。然意之所至，实发于诚心。蒙惠简，云有所答，则非也。恐不知鄙怀，故略自陈述。二十二日，欲同子履和叔闲话少时，先白，恐他有所适也。△三十三〈嘉祐二年〉某启。阴雨累旬，不审体气如何？北州人有致达头鱼者，素未尝闻其名，盖海鱼也。其味差可食，谨送少许，不足助盘餐，聊知异物尔。稍晴，便当书局奉见。△三十四〈嘉祐二年〉某启。中前在范家坐中，已觉不佳，所以都无情绪，数日勉强，有事相役。既归，遂倒卧。以出汗颇多，亦利动脏腑，顿觉体虚，幸连日不朝，免得请告。更三两日，不知可出未？承问念，感愧。亦审中酒，吾辈年高，不独他事，至于饮酒亦不能如故时也。更希慎爱。△三十五〈嘉祐二年〉某启。谷正来，承惠诗，老重深粹，不似顷刻间成，何其敏妙至此也。早来得笔绝佳，不图若此之精，其精如此，岂常有耶？然久无称手者，乍得，甚快意，多感多感。暑中绝近文字不得，无以度日，时因作书简，得一挥毫，尚可销忧尔。人还，姑此奉谢。△三十六〈嘉祐二年〉某启。两日不出，方为杜公作铭。承惠诗，绝高，恐不可继，且留款曲试和，待稍仿佛，则将出。雨久作，奈何。天灾斯人，岂恶之也，其亦有以邪？昨夜暂止，颇缓奔走之计，然遑遑何时得遂安居？渐凉，思奉言笑，何可得。人还，姑此。△三十七〈嘉祐二年〉某启。自入夏，闾巷相传，以谓今秋水当不减去年。初以为讹言，今乃信然。两夜家人皆戽水，并乃翁达旦不寐。街衢浩渺，出入不得。更三数日不止，遂复谋逃避之处。住京况味，其实如此，奈何奈何。方以为苦，不意公家亦然，且须少忍。特承惠问存恤，多感多感。蔡君谟寄茶来否？闷中喜见慰。人还，忉忉。△三十八〈嘉祐二年〉某启。雨不止，情意沉郁。泥深，不能至书局，体候想佳。某以手指为苦，旦夕来书字甚难，恐遂废其一支，岂天苦其劳于笔研而欲息之邪？闷中谨白。△三十九〈嘉祐三年〉某启。动辄旬浃，不奉颜采。雪寒如此，无复清思，区区可知。亦怪圣俞未尝见顾，得简示，乃云“不登权门”。若以此见格，何望于老兄？某每日晚多在家，因出，望见过，幸甚。如晦所欲已起奏，难于更奏，蔡州亦应须得。簿书烦拥，走此为答。残雪可爱，能见顾，尤望。△四十〈嘉祐三年〉某启。旦夕寒色尤盛，衰病者殆不能胜矣。不知吾兄尊候如何？昨夜再读《和景仁雪诗》，甚妙。兼以韵难，如何可和？且只和得《岁日书事》一篇。其元所示，遂留之，过节更送他处，告别写去也。手笔冻缩，书字不得。韩、范二公诗，看了示下。印卷子何日了？因出，见过。阴寒，公事颇少，甚闲。恐知。△四十一〈嘉祐三年〉某启。累日不奉见，不审体气如何？兼以俗事，无由奉诣，理固当然。圣俞遂以权门见薄，无乃太僣也！前承惠《白兔诗》，偶寻不见，欲别求一本。兼为诸君所作，皆以常娥月宫为说，颇愿吾兄以他意别作一篇，庶几高出群类，然非老笔不可。亦闻有与如晦一篇，甚佳，皆乞取。苏大挽辞一首，闲写，助一笑。今日偶在家，谨奉此。△四十二〈嘉祐三年〉某启。经节阴雨，犹幸且晴，不审尊候何似？闲作《归田乐》四首；只作得二篇，后遂无意思。欲告圣俞续成之，亦一时盛事。来日食后，早访及为望。△四十三〈嘉祐三年〉某启。承宠惠二篇，钦诵感愧。思之，正如杂剧人，上名下韵不来，须勾副末接续尔。呵呵。家人见诮，好时节将诗去人家厮搅，不知吾辈用以为乐尔。后日绝早过吃不托，适简误云食后，这回不是厅子误也。△四十四〈嘉祐四年〉某启。适至书局，承自释奠处方归，困倦，不敢坐邀。忽辱惠教，兼得唐子方家行状，谨当牵课，然少宽数日为幸。其如行状中泛言行己，殊不列事迹，或有记得者，幸更得数件，则甚善。又云有尹师鲁所作墓志，亦得一本，尤幸也。寻常人家送行状来，内有不备处，再三去问，盖不避一时忉忉，所以垂永久也。乞以此意达之。△四十五〈嘉祐四年〉某启。前日承见过，偶他客多，不遂款曲。快晴，意体想佳。梅公仪来要杭州一亭记。述游览景物，非要务，闲辞长说已是难工，兼以目所不见，勉强而成，幸未寄去，试为看过，有甚俗恶幸不形迹也。程碑当便下手，只如《唐书》，亦须了尔。△四十六〈嘉祐四年〉某启。自承在式告，兼以假故多，遂阻奉见。秋气稍凉，喜承体候清安。辱惠建茗，此诚近所难得，特为珍贶也。然莫妨待客否？恐彼阙，当却分纳一半也。原甫高论少抑，亦当不复较难，来日朝中，当面叙。人还，谨此为谢。某再拜。<hr>
