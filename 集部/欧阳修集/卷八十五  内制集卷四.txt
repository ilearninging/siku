<h4>《集部·欧阳修集·卷八十五  内制集卷四》<b class="x">作者：欧阳修</b></h4>
【赐昭德军节度使庞籍并武康军节度使韩琦龙神卫四厢都指挥使英州团练使郝质各进奉端午马诏敕〈至和三年〉】卿外分寄任，方切眷怀。屡令节之纪时，效骏足而来贡。备彰勤荩，深所叹嘉。【赐溪洞进奉乾元节并端午敕书】汝夙被朝恩，克绥种落。属兹佳节，来效贡仪。省乃勤诚，良深叹奖。【赐外任臣寮进奉乾元节功德疏诏敕〈七月七日〉】〈卿汝〉等夙韫材猷，出分委寄。属兹诞节，来效勤诚。载详善祷之言，弥见爱君之义。良深叹尚，宜体眷怀。【赐外任臣寮进奉助恭谢礼毕银绢等诏敕〈七月二十五日〉】国有大事，严祀以荐馨；臣能尽忠，因物而修礼。〈卿汝〉分职居外，乃心于朝。载陈来助之仪，深叹勤诚之至。【赐新授观文殿大学士行尚书左仆射陈执中诏〈七月二十五日〉】卿出守蕃垣，自陈疾恙。秘殿之职，揆路之崇，所以褒优辅臣，增重朝体。而乃发于诚悫，来效贡输。载省恪勤，但深嘉尚。【赐武康军节度使韩琦到阙坐对口宣〈八月五日〉】卿德著耆明，时膺材任。祗趋召节，方及国门。宜示颁宣，式彰眷遇。【赐新授四方馆使依旧英州刺史马怀德进奉谢恩马敕书〈八月十日〉】汝近以畴劳，擢升要职。乃求良骏，来备贡输。深推报国之诚，更俟奋身之效。良深嘉奖，当悉眷怀。【赐知池州包拯进奉石菖蒲一银合敕书〈八月十日〉】汝识远言忠，身外心内。乃因时物，来效贡仪。深体诚勤，益增叹尚。【赐新除资政殿大学士知青州孙沔告敕并对衣鞍辔马口宣〈八月十六日〉】卿蔚为名臣，久抚方面。俾加美职，徙领要蕃。仍推宠锡之优，式示眷怀之厚。【赐护国军三军将吏僧道百姓等为护国军节度使枢密使狄青罢政加平章事判陈州示谕敕书〈八月十六日〉】敕护国军某人等：朕以狄青夙兼忠勇之姿，尝著勤庸之效。自参机务，颇历岁时。载深乃眷之怀，优以均劳之宠。惟命崇于名器，盖体系于朝廷。是加鼎轴之司，委以藩垣之任。乃人臣之荣遇，想舆论之佥谐。【赐翰林学士尚书左司郎中知制诰权知审刑院曾公亮诏〈八月十六日〉】国家致治之难，惟刑是恤。使民无犯，嗟训导之未纯；执法必平，顾重轻而宜允。卿以精识，附之经术，不恃明而克审，既能敏而加勤。期于无刑，子敢不勉？靡有留事，尔实为材。副乃忧劳，良深叹奖。【赐尚书刑部员外郎兼侍御史知杂事权判大理寺郭申锡等敕书〈八月十六日〉】狱，重事也，余所慎焉。五刑之难，请比之文毛举；四海之广，报决之书日繁。汝以通敏之姿，济之夙夜之力，厝刑不用。余实慕于前猷，俾狱无留；汝则能于厥职，副我钦恤。良增嘉叹。【除刘沆特授行工部尚书充观文殿大学士知应天府加食邑实封仍改赐功臣余如故制〈嘉祐元年十一月五日〉】门下：罄一节以事君，中外之任无间；处大臣而有体，进退之礼必优。矧余辅弼之良，方赖股肱之寄。屡形恳避，嘉敦悫之弗移；宜峻宠章，示眷怀之特异。具官刘沆，质性刚鲠，姿材敏明。早以艺文，策俊科于异等；遂追髦彦，腾夷路以飞华。入必侍于清闲，出屡更于事任。翼翼是则，有声京邑之雄；岩岩具瞻，遂参廊庙之用。乃畴嘉绩，爰正台司。执毁誉不回之心，笃于自信；勤夙夜匪懈之志，久而益劳。顾方厚于倚毗，乃遽思于退让。宴见之际，有言而必诚；封章之来，虽却而复至。察其所守，实亦重违。惟兹秘殿之严，眷乃留都之重，既增美秩，仍益真封。宠我迩臣，斯为异数，虽如汝志，尚柬予衷。於戏！秉国之钧，居则坐而论道；为时旧老，往则殿于大邦。是惟出处之荣，勉服便蕃之命。可特授行工部尚书，充观文殿大学士，知应天府，加食邑一千户，食实封四百户，仍改赐推诚保德崇仁忠亮功臣，散官、勋封如故。主者施行。〈替钱明逸。〉【赐新除同中书门下平章事判大名府依前彰信军节度使李昭亮让恩命不允诏〈十二月五日〉】卿勋阀之门，世承旧德，忠勤之节，效著厥官。惟别都管钥之严，兼方面镇临之重，俾提相印，增宠将旄。嘉辞让之有仪，在眷怀而岂易。尔无固执，往服新恩。【赐溪洞进奉助恭谢贺冬贺正水银绵绸等敕书〈十二月五日〉】汝世膺朝宠，能抚其人。时效乃诚，善修其贡。载惟忠恪，深用叹嘉。【东太一宫开启年交祝圣寿金箓道场密词〈十二月十日〉】伏以三阳肇序，始变于凝阴；万寿无疆，宜膺于茂祉。俾延净侣，祗款严祠。按金箓之仙科，格紫清之真驭。冀迎福应，永固丕图。下逮庶邦，咸均纯锡。【赐夏国主诏〈十二月二十五日〉】诏夏国主：丧葬之仪，孝子之大节；赗赙之礼，国家之至恩。眷惟忠顺之邦，宜厚哀荣之恤。缅思荼毒，深用恻伤。俾遣使车，勉膺慰锡。今差文思院使张惟志充吊慰使，兼赐安葬故母物色，具如别录，至可领也。故兹诏示，想宜知悉。冬寒，比平安好否？书指不多及。【正月六日朝辞讫就驿赐契丹贺正旦人使御筵口宣〈十二月二十五日〉】卿等聘礼有成，使轺云复。嘉肃祗于将事，宜宴饫以劳勤。式示眷怀，勉膺宠锡。【班荆馆赐契丹贺正旦人使却回酒果口宣】卿等载驰瑞节，来会王正。嘉成礼以言旋，念戒途之伊始。式推宠眷，勉服恩颁。【赐枢密副使程戡生日诏〈嘉祐二年三月四日〉】卿久罄谋猷，协宣机政。眷惟诞日，属此令时。宜推宠赉之优，式示顾怀之厚。【赐诸道州府军监及四京恤刑诏敕】朕欲使民知礼义以远罪，而患乎劝戒之未明。蠢兹群愚，犹冒常宪。顾此溽暑，闵然拘{畾系}。〈卿汝〉夙以敏材，外分忧寄。惟刑之恤，当体于朕心；举政以时，勉思于汝职。务从钦慎，庸副哀矜。【契丹国信使副回入四月沿路赐夏药扇子甘蔗等口宣〈三月十九日〉】卿等载驱使传，言复归途。顾兹溽暑之辰，宜有优恩之赉。俾颁品剂，当体眷怀。【瀛州赐契丹国信使副却回御筵口宣〈三月十九日〉】卿等将命达辞，回辕届道。方涉川涂之邈，宜申宴犒之私。式示优延，体兹眷厚。【北京赐契丹国信使副却回御筵口宣〈三月二十九日〉】卿等夙将信聘，言复使轺。方就馆于别都，宜示恩于锡宴。式彰优渥，当体眷怀。【就驿赐契丹贺乾元节人使内中酒果口宣】卿等将乃聘仪，及兹寿节。宜示宴私之惠，用彰眷宠之怀。推以甘珍，体余嘉锡。【赐河北东西路边臣夏药及传宣抚问口宣】〈卿汝〉等各以敏材，任兹边寄。属此炎歊之候，深惟勤悴之劳。俾颁药剂之良，式示眷怀之厚。【东太一宫开启保夏祝圣金箓道场密词〈四月二十六日〉】伏以道妙无言，惟一资生于万物；岁功有序，以时均播于五行。当火德之甚明，顺南讹而阜育。式稽金简，祗即琳宫。祈降集于上灵，冀迎来于众福。伏愿齐天永算，益保于鸿休；触类赋形，皆均于纯锡。【赐昭德军节度使检校太傅知并州庞籍抚谕戒勖诏〈五月二十三日〉】敕庞籍：省所上表，麟州申管勾麟、府州军马司郭恩领兵过屈野河陷没待罪事，具悉。卿以文武之才，更将相之任。入筹帷幄，早资决胜之谋；出抚边隅，方重临戎之寄。载惟同德，可谅宣勤。而裨校贪功，曾罔虞于虿毒，败役衔辱，致轻损于国威。嘉封奏之上陈，能列言而引咎。虽勇夫偾于轻敌，彼实自贻；而智者虑于未形，宜无不备。已失难追于既往，后图犹倚于老成。勉思节制之方，用副眷怀之厚。故兹诏示，想宜知悉。夏热，卿比平安好？遣书，指不多及。【大相国寺开启为民祈福道场斋文】伏以薰风协序，阜百物以蕃昌；慧福均慈，蒙万生而广被。顾惟编俗，属此烦蒸。庶依妙觉之仁，护此含灵之众。祓除时沴，迎集天祺。凡载坤舆，共臻寿域。【醴泉观感通殿开启为民祈福道场青词】伏以瑞泉涵液，湛一勺之灵源；琳馆凝华，严众真之福地。眷兹炎郁，闵彼蒸黔。俾肃按于仙科，冀导迎于善气。伏愿紫清昭鉴，飙欻来临。旁均海宇之遐，下逮；翾蠕之细。并蒙道荫，咸被时禧。【赐宰臣富弼上第三表乞退不允断来章批答】省表具之。朕眷惟宰辅之司，实系朝廷之重，职或非称，势因易摇。比以连年，厌于屡易，或用人之不审，致厥位之靡安。故于图任之初，尤极精求之意。而议者谓卿有天下之誉，庆朕得非常之才。岂惟断不惑之余心，固已慰久郁之人望。则朕之用卿者至矣，卿之自待者如何？而方沃嘉猷，遽形退让。骇无因而及此，曾莫谕于乃诚。岂廊庙之崇，责重者其忧难任？而富贵之至，位高则其虑易危邪？朕尝历考往昔之人，其于进退之际，过计而图全者未必无患，忘身而徇国者固多令名。惟汝之明，必知所择，宜少安于职业，用深体于倚毗。所乞宜不允，仍断来章。【赐兖国公主陈让恩命第三表不允断来章手诏〈七月七日〉】省所三上表陈让兖国公主事，具悉。古者周姬下嫁，车服不系于其夫；汉女有封，汤沐并开于新邑。所以重国家之体，隆亲爱之恩，稽累圣之旧章，皆按图而启国。汝以天姿之甚淑，习姆教而已娴。方及有行，乃遵先制，俾褒贤懿，用锡土田。而乃志在捴谦，愿还渥泽。固辞以礼，既深体于恳诚；承命必恭，宜勉祗于宠数。所让宜不允，仍断来章，付兖国公主。【赐贤妃苗氏陈让恩命第三表不允断来章批答】省所三上表陈让贤妃事，具悉。妃嫔之制，秩序著于王宫；爵赏之行，名数存乎国典。举必谋众，予其敢私？眷柔闲淑慎之贤，有辅佐忧勤之德，更岁时而维旧，列号位以既隆。属者因筑馆之将行，示缘恩而推宠，虽朕心之乃眷，必廷论之曰然。而能恪执谦冲，深形恳避。然而让宜有节，礼不越于再三；命出惟行，告已申于中外。往祗休渥，毋或固辞。所让宜不允，仍断来章，付贤妃苗氏。【赐知乾宁军高遵约奖谕敕书〈七月七日〉】敕高遵约：省河北安抚提刑司奏，勘会乾宁军去岁值大雨，河水泛涨，冲破护城堤，渰浸城壁，其河岸大段垫坏，军城危急。汝乘此水灾，径赴本任，交割勾当，寻计度功料，多方用心，躬亲部役，修筑河堤及护城堤，至今年三月内了当，甚得坚固，本军久远，委不消迁废，伏乞特加旌赏事。向以暑雨失节，悍湍迅流，水防废官，冲溢为患。汝能奔走就职，勤劳匪躬。民氓无垫溺之虞，壁垒得缮完之固。厥效明著，攸司以闻。载宽忧顾之怀，宜示褒嘉之意。故兹奖谕，想宜知悉。秋热，汝比好否？遣书，指不多及。【福宁公主宅开启道场青词〈七月十五日〉】伏以妙道无形，宅真灵于杳默；精衷有感，延福应之纯厖。眷外馆之有严，肃行车而伊始。俾遵科式，祓以芬芳。冀冥佑之敷垂，集休宁而永保。【玉津园开启保佑圣躬为民祈福道场青词〈八月二十五日〉】伏以祗绍庆图，抚宁方夏。仰荷百祥之时集，思同庶品以均休。乃即清郊，载严净侣。诵蕊宫之真训，瞻璇极之高灵。伏愿圣寿无疆，永锡厖鸿之佑；物生咸遂，并臻康泰之期。【内中福宁殿开启三长月祝圣寿道场青词〈八月二十六日〉】伏以凛秋肃物，嘉岁序之成功；吉月延祥，按仙科之旧式。瞻彼清真之驭，敞兹禁密之廷。荐以芬芳，通于杳默。伏冀寿龄永固，福应来臻。隆宝历以遐昌，均庶邦而康靖。【南京鸿庆宫开启皇帝本命道场青词〈九月十三日〉】伏以宝图兴运，兹惟受命之邦；琳馆凝祥，肃奉真游之驭。惟本元之令日，荐精洁之明诚。按金箓之科仪，瞻紫霄之杳默。伏冀众灵敷佑，百福来臻。保遐算于无疆，均含生之赖德。【赐枢密副使田况生日礼物诏〈九月十三日〉】卿夙韫才猷，赞吾机务。属凉秋之肃物，嘉诞日之届期。宜有宠颁，以彰恩眷。【班荆馆赐契丹国信使副到阙酒果口宣〈九月十三日〉】卿等祗命使轺，修欢邻聘。式及都圻之近，宜推宴劳之恩。锡以甘芳，用彰眷遇。【班荆馆赐契丹国信使副到阙御筵口宣】卿等肃持聘问，协讲邻欢。涉川陆之甚遐，戒郊圻而兹始。宜申宴犒，用示眷优。【玉津园赐契丹国信使副弓箭御筵口宣】卿等荐修聘好，方憩輶轩。肃射圃以有仪，丰宴笾而加品。膺兹宠锡，式体眷怀。【雄州白沟驿赐北朝契丹贺正旦人使御筵兼传宣抚问口宣】卿等言饬使轺，时修聘好。涉此沍寒之候，载惟行李之勤。宜示宴慈，用彰眷抚。<hr>
