<h4>《集部·欧阳修集·卷八十四  内制集卷三》<b class="x">作者：欧阳修</b></h4>
【河南府平阳洞河阳济渎北海水府投送龙简青词〈至和二年八月二十六日〉】伏以九区至广，万物类居。惟川岳之宅灵，系真仙而总治。载稽道秘，实有旧章。粲然玉简之清文，蜿若金鳞之瑞质。兹为镇信，辅以精诚。伏冀冲鉴昭临，纯祺锡羡。保邦家之永固，均动植以蒙休。【雄州开启北朝皇帝尽七道场斋文〈八月二十六日〉】伏惟北朝皇帝世结邻欢，岁交聘问。方睦敦隆之好，遽闻讣告之音。深极哀怀，用申资荐。广梵筵而斯启，陈法供以惟严。冀仰助于仙游，庶永孚于冥佑。【班荆馆赐北朝告哀人使御筵口宣〈八月二十六日〉】卿载驰使介，来讣国哀。当节物之凛秋，嘉道涂之良苦。宜颁燕犒，以示眷勤。【班荆馆赐契丹告哀人使酒果口宣〈八月二十六日〉】卿载驰国讣，来及都城。顾惟跋履之劳，宜有颁宣之宠。俾推珍锡，式示眷怀。【故秦晋国夫人林氏祭文〈堂祭八月二十六日〉】维灵归全协礼，卜吉有期。念将閟于幽扃，俾载陈于祖奠。歆兹芳洁，尚体追怀。【故秦晋国夫人祭文〈坟祭八月二十六日〉】维灵寿考有终，劳能可录。安兹宅兆，备有物容。载申奠诀之恩，式尽追荣之美。【内中福宁殿罢散三长月祝圣寿道场青词〈八月三十日〉】伏以清霜肃候，资万物以将成；嘉月斋心，延百祥而并集。有严秘殿，来格众灵。冀真鉴之妙冲，答精衷之蠲洁。保鸿图而绵固，均庶品以阜康。【契丹告哀人使回至北京赐御筵口宣〈九月四日〉】卿远将国命，来告讣音。当使传之言旋，俾宴需之加锡。用申眷劳，式示宠恩。【契丹告哀人使回至雄州赐御筵兼传宣抚问口宣〈九月四日〉】卿远驰国讣，旋饬使轺。载嘉复命之勤，爰锡示慈之宴。式彰宠数，宜体至怀。【赐镇海军节度使检校太尉同中书门下平章事判亳州陈执中生日礼物口宣〈九月四日〉】卿荣拥节旄，出临蕃翰。属兹诞日，宜有宠颁。当体眷怀，克膺茂数。【太平兴国寺开先殿开启太祖皇帝忌辰道场斋文〈九月八日〉】伏以绍百王而开统，昭著于祖功；植众善之妙因，爰凭于觉力。循有邦之旧典，稽讳日以先期。载肃斋场，并延净侣。瞻玉毫之真相，诵贝叶之灵文。仰依慈慧之仁，遐荐清真之驭。庶资冥佑，式广孝思。【太平兴国寺开先殿开启太祖皇帝忌辰道场功德疏右语〈九月八日〉】伏以受命造邦，耀无穷之丕烈；以时荐福，资妙用于能仁。爰及讳辰，式遵彝宪。即神居之宝殿，延法侣于只园。仰冀觉慈，广敷胜利。威灵如在，冥助于真游；运祚克昌，永隆于卜世。【赐西南蕃蛮人张汉顶等敕书〈九月十二日〉】敕张汉顶：省所附进马并朱砂等事，具悉。汝世安边徼，远效款诚，涉道里以甚勤，修贡输而自达。载嘉忠顺，宜有宠颁。今回赐汝红中锦旋襕一领，八两浑镀银腰带一条，衣着二十匹，至可领也。故兹示谕，想宜知悉。秋冷，汝比好否？遣书，指不多及。【增修青帝朝日风师先蚕等坛祭告逐坛并当处土地祝文〈九月十二日〉】坛壝之严，神明所格。以时修旧，式协彝仪。涓此吉辰，用申昭告。【皇帝回契丹皇帝告哀书〈至和二年九月〉】九月日，伯大宋皇帝致书于侄大契丹皇帝阙下：特枉使轺，遽驰国讣。不意凶变，文成皇帝上仙。载念久敦世好，方睦邻欢，闻问震惊，抚怀感恻。侄皇帝始兹缵绍，深极哀摧。冀节至情，以遵典礼。已差人使，专持慰礼。今右宣徽使、忠顺军节度使、左金吾卫上将军耶律元亨回，奉书陈谢。不宣。白。【皇帝回契丹皇太后告哀书〈至和二年九月〉】九月日，侄大宋皇帝谨致书于婶大契丹仁慈圣善钦孝广德安静正淳懿和宽厚崇觉仪天皇太后阙下：不意凶变，文成皇帝上仙。方敦邻睦，遽及讣音。载惟慈慕之怀，必极哀伤之念。冀从顺变，式副瞻言。已差人使，专持慰礼。今右宣徽使、忠顺军节度使、左金吾卫上将军耶律元亨回，奉书陈谢。不宣。谨白。【赠昭信军节度使遂国公宗颜祭文〈堂祭九月十三日夜〉】维汝幼而敏明，长克有立，胡谓为善而不永年！奠斝在兹，营魂其慰。【赠昭信军节度使遂国公宗颜祭文〈坟所九月十三日〉】维汝禀质甚秀，享龄不遐。日月有期，厝安惟吉。陈兹奠酌，实悼余怀。【赐右领军卫将军克冲奖谕敕书〈九月十五日〉】朕览先帝之遗文，怆然增慕；嘉汝志之专学，期乃有成。惟睿制之坦明，合圣经之雅奥。传写之善，兹谓艺能；诵习不忘，是为宝训。宜加褒勖，以勉进修。【吴王院上梁祭告土地祝文〈九月十五日〉】本支之盛，栋宇有严。吉日既涓，修梁始构。冀神之佑，永壮厥居。【南京鸿庆宫开启皇帝本命道场青词〈九月二十三日〉】伏以帝运开先，建别都而雄壮；神游钦奉，肃真馆以邃严。适临元命之辰，恭按仙科之式。荐兹嘉洁，仰彼穹灵。敢祈善应之祥，永固无疆之寿。【赐镇海军节度使检校太尉同中书门下平章事判亳州陈执中诏〈十月二日〉】卿近辞宰柄，出守蕃宣。方受署以云初，效右牵而来献。式彰诚荩，深用叹嘉。【赐知建昌军张贵和敕书〈十月二日〉】敦本劝农，惟汝之职。因时任土，修贡有仪。载省勤诚，用增奖叹。【启圣禅院修设故秦晋国肃恭贤正夫人林氏尽七大会斋一中斋文〈十月二日〉】伏以觉慈广被，兼济于含生；冥福所资，必凭于慧力。惟懿柔之秉德，享寿考而有终。隆睿眷以不忘，集胜缘而增备。愿乘妙果，超荐真乘。【赐吏部尚书同中书门下平章事文彦博生日礼物口宣〈十月二日〉】卿以名世之材，当秉钧之任。乃顾具瞻之重，适临载诞之辰。爰示颁宣，用彰眷遇。【西太一宫开启皇帝本命道场青词〈至和三年正月十五日〉】伏以真游所集，灵宇载严。聿临元命之辰，恭按仙科之式。冀紫清之垂鉴，感蠲洁以潜通。百福来臻，克彰于善应；万龄增固，永保于无疆。【抚问麟府代州路臣寮口宣〈二月五日〉】〈卿汝〉等各蕴才猷，出膺寄任。绰著绥宁之绩，克彰勤荩之劳。宜示抚存，用推眷遇。【皇帝回契丹太皇太后回谢书】三月日，侄大宋皇帝谨致书于婶大契丹仁慈圣善钦孝广德安静正淳懿和宽厚崇觉仪天太皇太后阙下：向以讣音来告，方深感怆之怀；赗礼是将，用继讲修之好。岂期懿念，复枉使车。且承春候之和，克固寿康之福。其于感慰，罔罄敷陈。今顺义军节度使、左监门卫上将军萧佶等回，专奉书陈谢。不宣。谨白。【皇帝回契丹皇帝回谢书】三月日，伯大宋皇帝致书于侄大契丹皇帝阙下：顷承哀讣，尝遣使轺。惟久睦于仁邻，俾往申于赙襚。复蒙惠问，仍示腆仪。方此春和，克支福履。其为慰浣，奚既名言。今顺义军节度使、左监门卫上将军萧佶等回，专奉书陈谢。不宣。白。【建隆观翊教院开启皇帝本命道场青词〈闰三月四日〉】伏以道妙无方，默运清真之气；日缠有次，式临元本之辰。恭按仙仪，俾陈净醮。伏愿苍灵昭鉴，福嘏骈臻。万寿无疆，永隆于鸿算；群生咸遂，均被于余休。【赐侍卫亲军步军副都指挥使泾州观察使王凯赴阙茶药口宣〈闰三月二十五日〉】卿远戒戎车，夙祗召节。式及炎薰之候，载惟道路之勤。宜颁饮剂之良，用示眷怀之厚。【赐龙图阁直学士给事中施昌言已下为修河了毕御筵口宣〈四月四日〉】卿等分庀工徒，缮修堤楗。遽兹讫事，嘉乃有成。宜推宴犒之恩，用奖劳能之效。【赐镇东军节度观察留后知颍州李端愿赴阙茶药诏〈四月八日〉】卿出布诏条，入祗召节。属此炎歊之候，深惟道路之勤。宜颁药剂之良，用示眷怀之厚。【赐契丹贺乾元节国信使副生饩口宣〈四月八日〉】卿等式将聘币，来讲邻欢。载嘉道路之勤，宜厚饩牵之品。往膺宠锡，用示眷怀。【赐文武百官文彦博已下于大相国寺罢散乾元节道场香合口宣〈四月八日〉】卿等式因诞节，祗率寀寮，修梵供以惟精，罄臣诚而申祝。载嘉忠爱，宜示颁宣。【赐文武百官文彦博已下于锡庆院罢散乾元节道场酒果兼教坊乐口宣〈四月八日〉】卿等协德同寅，爱君尽礼。因诞弥之纪节，申祝颂之常仪。宜示宴私，用彰优宠。【东太一宫开启保夏祝圣寿金箓道场密词〈四月二十七日〉】伏以风薰纪候，阜庶物以蕃滋；道妙无言，集百祥而善应。即琳宫之福地，考金箓之秘文。荐此令芳，通乎肸蚃。冀延纯锡，保乃昌图。资寿考于无疆，均蠢生而咸被。【大庆殿行恭谢之礼御札〈五月二日〉】敕内外文武臣寮等：执珪璧以事神，严祖宗而配帝，虽有国之常典，亦因时而制宜。朕承三圣之丕基，抚万邦之有众。俭于己，思天下之民丰；劳于心，致天下之民佚。罔敢怠忽，庶几治平。而首春以来，偶爽调适，赖三灵敷佑，百福来臻，顺以节宣，获兹康裕。加以边隅不耸，风雨以时。虽庶物之咸和，顾眇躬之增惕。是用稽先朝之成宪，询故实于有司，即广殿之翼严，择灵辰之良吉，式申昭谢，以格纯休。宜示先期，俾兹诞告。朕取今年九月内，于大庆殿行恭谢之礼，其今年冬至亲祀南郊，即宜权罢。所有合行诸般恩赏，并特就恭谢礼毕，一依南郊例施行。至日，朕亲御宣德门宣制，仍令所司详定仪注以闻。务遵典礼，勿俾烦劳。咨尔多方，咸体予意。故兹札示，想宜知悉。【赐五台山十寺僧正知令等敕书〈五月七日〉】汝等并怀出俗之心，而有爱君之志。因王正之肇序，遵佛事以修严。期申祝延，来效诚献。载嘉勤款，宜有恩颁。【赐天章阁待制知扬州许元诏〈五月七日〉】汝以材敏，班余诏条。眷乃淮海之滨，产兹草木之美。以时采掇，来效贡输。嘉尔勤诚，良深叹奖。【天贶节谢内中露香表〈五月七日〉】伏以薰风应候，滋阜于群生；嘉节纪时，恭承于景贶。已严净馆，虔奉秘祠。仍假薰修，附通精意。苍灵昭鉴，纯祉来臻。【抚问广南西路臣寮口宣〈五月十七日〉】〈卿汝〉等并以干能，出分寄任。顾此蕴隆之候，载嘉宣布之勤。宜示慰存，用彰眷遇。【除授陈执中行尚书左仆射充观文殿大学士依旧判亳州加食邑食实封余如故仍放朝谢制〈六月十日〉】门下：爵禄之宠，所以优老而崇贤；退让之风，所以励俗而敦化。眷我元辅，殿于近邦，屡辞将相之荣，备述君臣之遇。虽重违恳悃之请，而岂无恩意之隆？爰告外庭，以旌嘉尚。具官陈执中，质性刚直，姿识敏明。出于名臣之家，早有时材之用。自更中外之任，实勤夙夜之劳。出抚师徒，宣威种落之外；入参机要，竭忠帷幄之间。至于两践台司，首当国论。杜门绝请，善避权势以远嫌；处事执心，不为毁誉而更守。顾方深于倚信，乃祈解于钧衡。兼秉旄调鼎之荣，资镇俗偃蕃之重，所以优逸耆哲，养颐精神。而数形奏封，每以疾告。察其诚至，良为恻然。若夫中台之崇，端揆是为于师长；秘殿之职，询访实思于老成。推此茂恩，俾如汝志。仍广邑封之数，即安屏翰之居。於戏！壹思虑以专心，勤药石以自辅。人实求旧，予惟不忘。勉期寿康，往服休命。可特授行尚书左仆射，充观文殿大学士，依旧判亳州，加食邑七百户，食实封三百户，功臣、散官、勋封如故，仍放朝谢。主者施行。【宣召曾公亮口宣〈六月六日〉】有敕：卿自辞职禁林，班条近辅，休有政绩，播于民声。既深柬于予衷，俾召还其旧物。矧汝材望，著于搢绅。岂惟润色之文，方伫论思之益。【抚问河北路臣寮诸军将校口宣〈七月二日〉】卿等任膺委寄，职在绥宁。当兹灾沴之余，备著劳能之效。俾申抚慰，宜体眷怀。【抚问枢密直学士施昌言为患口宣〈七月七日〉】卿方委政条，遽闻疾告。致爽调和之理，岂非夙夜之劳？勉辅天真，冀遵药喜。俾申抚慰，式示眷怀。【抚问澶州滑州卫州通利军梅挚等及存恤逐州军为水灾及防护堤岸口宣〈七月七日〉】卿汝等列蕃宣之重寄，罹澍潦之时灾。顾乃兵民，载深隐恻。尚赖班条之善，克申捍患之劳。往道予怀，俾申慰抚。【万寿观延祥殿开启中元节资荐真宗皇帝道场青词〈七月七日〉】伏以道生万物，运元气于无形；节正三元，纪清商之令序。洪惟先圣，邈矣真游。贻睿业以嗣承，增孝思之时感。式陈净醮，仰荐精衷。伏愿灵驭在天，愈资于冥佑；宝图绵世，永庇于群生。<hr>
