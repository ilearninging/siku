<h4>《集部·欧阳修集·卷五十  居士集卷五十》<b class="x">作者：欧阳修</b></h4>
◎祭文十七首【祭资政范公文〈皇祐四年〉】月日，庐陵欧阳修谨以清酌庶羞之奠，致祭于故资政殿学士、尚书户部侍朗范文正公之灵曰：呜呼公乎！学古居今，持方人圆。丘、轲之艰，其道则然。公曰彼恶，谓公好讦；公曰彼善，谓公树朋。公所勇为，谓公躁进；公有退让，谓公近名。谗人之言，其何可听！先事而斥，群议众排。有事而思，虽仇谓材。毁不吾伤，誉不吾喜。进退有仪，夷行险止。呜呼公乎！举世之善，谁非公徒？谗人岂多，公志不舒？善不胜恶，岂其然乎？成难毁易，理又然欤？呜呼公乎！欲坏其栋，先摧桷榱；倾巢破鷇，披折傍枝。害一损百，人谁不罹？谁为党论，是不仁哉！呜呼公乎！易名谥行，君子之荣。生也何毁，殁也何称？好死恶生，殆非人情。岂其生有所嫉，而死无所争？自公云亡，谤不待辨。愈久愈明，由今可见。始屈终伸，公其无恨。写怀平生，寓此薄奠。【祭程相公文〈至和三年〉】维至和三年岁次丙申月日，具官欧阳修谨以清酌庶羞之奠，致祭于故太师相国程公之灵。呜呼！公于时人，气刚难合。予实后进，晚而相接。一笑之乐，淋漓酒卮。十年再见，公老予衰。公遽如此，予存几时？人生富贵，朝露之光。及其零落，止益悲伤。惟可喜者，令名不忘。士穷闾巷，念不逢时；公位将相，韬能不施？公居庙堂，有言谔谔。白首于外，愉愉其乐。酒酣气振，犹见锋锷。惜也虽老，神清志完。手书未复，讣已在门。昔者尊酒，歌欢笑谑；今而一觞，涕泪沾落。死生忽焉，自古常然。抚棺为诀，夫复何言！尚飨！【祭杜祁公文〈嘉祐二年〉】维嘉祐二年三月日，具官欧阳修谨遣驱使官赵日宣，以清酌庶羞之奠，致祭于故太子太师、赠司徒、侍中杜公之灵曰：士之进显于荣禄者，莫不欲安享于丰腴。公为辅弼，饮食起居如陋巷之士，环堵之儒。他人不堪，公处愉愉。士之退老而归休者，所以思自放于闲适。公居于家，心在于国。思虑精深，言辞感激。或达旦不寐，或忧形于色，如在朝廷，而有官责。呜呼！进不知富贵之为乐，退不忘天下以为心。故行于己者老益笃，而信于人者久愈深。人之爱公，宁有厌已？寿胡不多，八十而止？自公之丧，道路嗟咨。况于愚鄙，久辱公知。系官在朝，心往神驰。送不临穴，哭不望帷。衔辞写恨，有涕涟洏。尚飨！【祭吴尚书文〈嘉祐三年〉】维嘉祐三年五月庚午朔，具官欧阳修谨遣驱使官田安之至于西京，以清酌庶羞之奠，致祭于故留守、资政左丞、赠吏部尚书吴公之灵曰：呜呼公乎！余将老也，阅世久也，见时之事可喜者少而可悲者多也。士少勤其身，以干禄仕、敢名声，初若可爱慕者众也。既而得其所欲而怠，与迫于利害而迁，求全其节以保其终者，十不一二也。其人康强饮食，平居笑言以相欢乐，察其志意，可谓伟然。而或离或合，不见几时，遂至于衰病，与其俯仰旦暮之间忽焉以死者，十常八九也。呜呼公乎！所谓善人君子者，其难得既如彼，而易失又如此也。故每失一人，未尝不咨嗟殒泣，至于失声而长号也。公材谋足以居大臣，文学足以名后世，宜在朝廷以讲国论。而久留于外，宜享寿考以为人望。而遽云长逝，此搢绅大夫所以聚吊于家，而交朋故旧莫不走哭于位，岂惟老病之人独易感而多涕也。尚飨！【祭吴大资文〈嘉祐三年〉】维年月日，具官修谨遣某人，以清酌庶羞之奠，致祭于资政侍郎吴公之灵曰：惟公以孔、孟之学，晁、董之文，佐佑三朝，始终一节。顾惟庸缪，敢企光尘？而金门玉堂，早接俊游之末；柴枢黄阁，晚陪国论之余。虽出处之略同，在进退而则异。余实衰病，久思返于田畴；公方盛年，宜复还于廊庙。岂期白首，来哭素帷？饮釂百分，尚想平生之意气；写哀一奠，不知涕泪之纵横。尚飨！【祭梅圣俞文〈嘉祐五年〉】维嘉祐五年岁次庚子七月丁亥朔九日乙未，具官欧阳修谨率具官吕某、刘某，以清酌庶羞之奠，致祭于亡友圣俞之灵而言曰：昔始见子，伊川之上，余仕方初，子年亦壮。读书饮酒，握手相欢，谈辩锋出，贤豪满前。谓言仕宦，所至皆然，但当行乐，何有忧患？子去河南，余贬山峡，三十年间，乖离会合。晚被选擢，滥官朝廷，荐子学舍，吟哦六经。余才过分，可愧非荣；子虽穷厄，日有声名。余狷而刚，中遭多难，气血先耗，发须早变。子心宽易，在险如夷，年实加我，其颜不衰。谓子仁人，自宜多寿；余譬膏火，煎熬岂久？事今反此，理固难知，况于富贵，又可必期？念昔河南，同时一辈，零落之余，惟予子在。子又去我，余存无几。凡今之游，皆莫余先，纪行琢辞，子宜余责。送终恤孤，则有众力，惟声与泪，独出余臆。尚飨！【曾祖曾祖母祖祖母焚黄祭文〈嘉祐七年〉】维嘉祐七年岁次壬寅某月朔日，曾孙具官修谨以清酌庶羞之奠，及太子少保、太保、延安郡、荣国太夫人之告四通，告于曾祖太保、曾祖母太夫人之灵曰：修以不肖之质，获蒙祖考之余休，享有爵禄。材薄任重，缪膺奖擢，践更二府。国有常典，命及其先。非惟优异丞弼之臣。盖所以彰积善垂庆，其来有自，而欲氵朁光閟德，发耀有时。俾为臣子者，退得伸孝于家，而进以尽忠于国。是谓一施而两得。此朝廷所以推仁广恩，而为小子之幸也。敢不夙夜祗畏，竭其思虑，勉其不逮，俾有树立。冀不颠坠其家声，以对扬天子之宠灵，以永赖祖考之遗德。官有职任，系身于朝，不得瞻望松楸，见执笾豆，谨遣兄之子庐陵县尉嗣立以告。〈祖、祖母同词。〉【皇考焚黄祭文】男修谨以清酌庶羞之奠，告于皇考郎中之灵。修不肖，不能绍禀先训，尚赖余德遗休，不陨其世，得阶仕进，荷国宠灵。欲报之恩，不知其所。幸天子以孝治天下，凡列位于朝者，皆有追荣之典，俾其知所以有此爵禄者，皆有自来，而退得伸其私志。故自上三见于郊，一开明堂以大享。其所推恩，自太子中允、尚书工部兵部员外郎、兵部郎中告于第者四，今谨以告。惟是褒荣之意，则具载于训辞。尚飨！【皇考太师祭文〈嘉祐七年〉】嗣子具官修谨以清酌庶羞之奠，及太常少卿、给事中、太子少师、太师告身四通，告于皇考太师之灵曰：修获罪于天，幼罹孤苦，蒙赖积德积善之庆，不殒其躬，得从士大夫之列。天子哀其禄不获养，而宠及其亲，曰非以为荣，俾以伸汝志，亦以示国家推仁广惠，不忘人之先也，有庆赐之恩，而又有官秩之宠。粤元年季秋，天子恭谢天地于大庆，则有太常少卿之命。四年孟冬，祫享于庙，则有给事中之赠。五年冬十有一月，修忝贰枢密，则有少师之锡。明年闰八月，承乏东府，则有太师之告。而修官职有守，不得以时躬亲即事。留君之命于家、不恭；不勉力于其亲，不孝，罪莫大焉。是以涕泣忧惧，不能自安，谨遣兄之子庐陵县尉嗣立以告。尚飨！【皇妣太夫人祭文】嗣子具官修谨以清酌庶羞之奠，及平昌、荥阳郡太君、安定郡、永国太夫人告身四通，告于皇妣太夫人之灵曰：修有不孝之罪，不得躬亲省视松楸者，于兹十年。无岁不请于朝，而讫不获报。遂以贪冒荣禄，留连岁时。独幸天子仁恩，教人以孝，俾得龙及其亲。故自嘉祐之元殆今，凡四被追封之告，亦足以少慰乌鸟之心。而备官东府，任责至重，不得退徇其私。有司所下告第之制，所以诞扬休命，宠褒幽显者，不能躬自临事，则又以永负至慈罔极不报之恩。不胜悲慕哀怆之情，谨遣兄之子嗣立以告。尚飨！【祭宋侍中文〈治平元年〉】惟灵明诚敏识，清方粹直。由初考终，不变一德。忽然云亡，天子之恻。富于文章，玉质天葩。施之朝庙，炳耀光华。自兹而绝，学者之嗟。既文且贤，周达善问。惟此不朽，有司之信。輀车其行，礼备哀荣。奠觞为诀，修等之诚。尚飨！【英宗皇帝灵驾发引祭文〈治平四年〉】维治平四年岁次丁未八月丁未朔八日甲寅，具官臣欧阳修伏睹大行皇帝灵驾发引。臣以官守有职，不得攀号于道左，谨择顺天门外，恭陈薄奠，瞻望灵舆。臣修西望泣血顿首死罪言曰：伏惟大行皇帝至仁至孝，本尧、舜之心；克俭克宽，躬禹、汤之圣。德泽被物，威灵在天。今者因山为陵，卜万世而协吉，同轨毕至，无一人之后期。而臣受恩最深，报国无状，不能秉翣持绋，以供贱事。而古人可慕，有愧三良之殉身；罔极衔哀，但同百姓之丧考。尚知豺獭之荐，冀伸犬马之诚。臣无任号天摧绝哀慕感切之至。臣修西望泣血顿首死罪。谨言。【祭石曼卿文〈治平四年〉】维治平四年七月日，具官欧阳修，谨遣尚书都省令史李敭至于太清，以清酌庶羞之奠，致祭于亡友曼卿之墓下，而吊之以文曰：呜呼曼卿！生而为英，死而为灵。其同乎万物生死而复归于无物者，暂聚之形；不与万物俱尽而卓然其不朽者，后世之名。此自古圣贤莫不皆然，而著在简册者昭如日星。呜呼曼卿！吾不见子久矣，犹能彷佛子之平生。其轩昂磊落，突兀峥嵘，而埋藏于地下者，意其不化为朽壤，而为金玉之精。不然，生长松之千尺，产灵芝而九茎。奈何荒烟野蔓，荆棘纵横，风凄露下，走燐飞萤。但见牧童樵叟，歌吟而上下，与夫惊禽骇兽，悲鸣踯躅而咿嘤。今固如此，更千秋而万岁兮，安知其不穴藏狐貉与鼯鼪？此自古圣贤亦皆然兮，独不见夫累累乎旷野与荒城？呜呼曼卿！盛衰之理，吾固知其如此，而感念畴昔，悲凉凄怆，不觉临风而陨涕者，有愧乎太上之忘情。尚飨！【祭胡太傅文〈治平四年〉】维治平四年岁次丁未十一月乙亥朔某日，具官修谨以清酌庶羞之奠，致祭于故太子太傅致仕胡公之灵。自昔并游儒馆，当世英豪，譬如花卉，先后零凋。惟公松柏，凛凛寒标。他人磨礲，争出圭角，公独浑然，不见其璞，廊庙之器，谁能测度？晚登大用，蔚有嘉言，予文之鄙，惧不能传。三十年间，既亲且旧。哭不及丧，行不送柩，写恨临风，有怀莫究。尚飨！【祭丁学士文〈治平四年〉】呜呼元珍！善恶之殊，如火与水，不能相容，其势然耳。是故乡人皆好，孔子不然，恶于不善，然后为贤。子之美才，懿行纯德，谁称诸朝，当世有识。子之憔悴，遂以湮沦，问孰恶子，可知其人。毁善之言，譬若蝇矢，点彼白玉，濯之而已。小人得志，暂快一时，要其得失，后世方知。受侮被谤，无如仲尼，巍然衮冕，不祀桓魋。孟轲之道，愈久弥光，名尊四子，不数臧仓。是以君子，修身而俟。扰扰奸愚，经营一世，迨荣华之销歇，嗟泯没其谁记？是皆生则狐鼠，死为狗彘。惟一贤之不幸，历千载而犹伤，自古孰不有死？至今独吊乎沅湘。彼灵均之事业，初未见于南邦，使不遭罹于放斥，未必功显而名彰。然则彼谗人之致力。乃借誉而揄扬。呜呼元珍！道之通塞，有命在天，其如予何，孔孟亦然。何以慰子，聊为此言。寄哀一奠，有涕涟涟。尚飨！【祭蔡端明文〈治平四年〉】维年月日，具官修谨遣三班奉职指使李易攵，以清酌庶羞之奠，致祭于故端明殿学士、尚书吏部侍郎蔡公君谟之灵曰：呜呼！盛必有衰而生必有死，物之常理也；生为可乐而死为可哀，人之常情也。而又有不幸于其间者，宜其为恨于无穷也。自公之奋起徒步而名动京师，遂登朝廷，列侍从。其年壮志锐而意气横出，材宏业茂而誉望伟然。方公之辉华显赫之时，而其亲享寿考康宁之福。夫得禄及亲，人以为幸也，而公以荣名显仕为之养；彩衣而戏，昔以为孝也，而公以金章紫绶悦其颜。使天下为子者，莫不欲其亲如公之亲；为父母者，莫不欲其子如公之为子也。其荣且乐，可谓盛哉！及其衰也，母夫人丧犹在殡，而公已卧病于苫块之间，而爱子长而贤者遽又卒于其前，遂以奄然而瞑目。一孤藐然，以为二丧之主。呜呼，又何其不幸也！此行路之人闻之，皆为之出涕，况于亲戚朋友乎！况如修者，与公之游最久，而相知之最深者乎！夫世之举远以为言者，不过曰四海。而闽负南海，齐临东海，使修不得躬一觞之奠，写长恸之哀。此其为恨，又何涯哉？尚飨！【祭刘给事文〈照宁元年〉】维熙宁元年岁次戊申四月壬演朔十五日丙辰，具官修谨遣通引官行首庞简，以清酌庶羞之奠，致祭于亡友留台给事原甫之灵曰：呜呼！金百炼以为鉴，而万物不能遁其形。及为物蚀而蔽其光，顽然无异乎瓦甓。然而一遇良工之药，磨而莹之，则可以见肝胆而数毛发。盖其可昏者光，不可昏者性。其或废而或用，由有幸与不幸。若吾原甫者，敏学通于今古，精识造子幽微，乃百炼之英，而万事之鉴也。一为末疾昏之，至使良医不能措其术，百药无所施其功。遂埋至宝，衔恨无穷！此所以士夫惊呼，莫不为朝廷而痛惜。至于不知命者，皆有疑于造物之工，况相知于道义，而久接于游从。念以身而莫赎，徒有泪而沾胸。尚飨！<hr>
