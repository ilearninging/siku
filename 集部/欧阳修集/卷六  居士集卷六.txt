<h4>《集部·欧阳修集·卷六  居士集卷六》<b class="x">作者：欧阳修</b></h4>
◎古诗二十五首【奉使契丹道中答刘原父桑干河见寄之作〈至和二年〉】忆昨初受命，同下紫宸朝。问君当何之，笑指北斗杓。共念到几时，春风约回镳。所持既异事，前后忽相辽。岁月坐易失，山川行知遥。回头三千里，双阙在紫霄。我老倦鞍马，安能事吟嘲。君才绰有余，新句益飘飘。前日逢吕郭，解鞍憩山腰。僮仆相问喜，马鸣亦萧萧。出君《桑干》诗，寄我慰寂寥。又喜前见君，相期驻征轺。虽知不久留，一笑乐亦聊。归路践冰雪，还家脱狐貂。君行我即至，春酒待相邀。【书素屏〈至和二年〉】我行三千里，何物与我亲。念此尺素屏，曾不离我身。旷野多黄沙，当午白日昏。风力若牛弩，飞砂还射人。暮投山椒馆，休此车马勤。开屏置床头，辗转夜向晨。卧听穹庐外，北风驱雪云，勿愁明日雪，且拥狐貂温。君命固有严，羁旅诚苦辛。但苟一夕安，其余非所云。【马啮雪〈至和二年〉】马饥啮雪渴饮冰，北风卷地来峥嵘。马悲踯躅人不行，日暮涂远千山横。我谓行人止叹声，马当勉力无悲鸣。白沟南望如掌平，十里五里长短亭。腊雪销尽春风轻，火烧原头青草生。远客还家红袖迎，乐哉人马归有程。男儿虽有四方志，无事何须勤远征。【风吹沙〈至和二年〉】北风吹沙千里黄，马行确荦悲摧藏。当冬万物惨颜色，冰雪射日生光芒。一年百日风尘道，安得朱颜长美好。揽鞍鞭马行勿迟，酒熟花开二月时。【重赠刘原父〈嘉祐元年〉】忆昨君当使北时，我往别君饮君家。爱君小鬟初买得，如手未触新开花。醉中上马不知夜，但见九陌灯火人喧哗。归来不记与君别，酒醒起坐空咨嗟。自言我亦随往矣，行即逢君何恨邪。岂知前后不相及，岁月忽匆行无涯。古北岭口踏新雪，马盂山西看落霞。风云暮惨失道路，涧谷夜静闻麏。行迷方向但看日，度尽山险方逾沙。客心渐远诚易感，见君虽晚喜莫加。我后君归只十日，君先跃马未足夸。新年花发见回雁，归路柳暗藏娇鸦。而今春物已烂漫，念昔草木冰未芽。人生每苦劳事役，老去尚能怜物华。从今有暇即相过，安得载酒长盈车。【赠沈遵〈嘉祐元年〉】予昔于滁州作《醉翁亭》于琅琊山，有记刻石，往往传人间。太常博士沈遵，好奇之士也，闻而往游焉。爱其山水，归而以琴写之，作《醉翁吟》一调，惜不以传人者五六年矣。去年冬，予奉使契丹，沈君会予恩冀之间。夜阑酒半，出琴而作之。予既嘉君之好尚，又爱其琴声，乃作歌以赠之。群动夜息浮云阴，沈夫子弹《醉翁吟》。《醉翁吟》，以我名，我初闻之喜且惊。宫声三叠何泠泠，酒行暂止四坐倾。有如风轻日暧好鸟语，夜静山响春泉鸣。坐思千岩万壑醉眠处，写君三尺膝上横。沈夫子，恨君不为醉翁客，不见翁醉山间亭。翁欢不待丝与竹，把酒终日听泉声。有时醉倒枕溪石，青山白云为枕屏。花间百鸟唤不觉，日落山风吹自醒。我时四十犹强力，自号醉翁聊戏客。尔来忧患十年间，鬓发未老嗟先白。滁人思我虽未忘，见我今应不能识。沈夫子，爱君一尊复一琴，万事不可干其心。自非曾是醉翁客，莫向俗耳求知音。【答圣俞〈嘉祐元年〉】人皆喜诗翁，有酒谁肯一醉之？嗟我独无酒，数往从翁何所为？翁居南方我北走，世路离合安可期。汴渠千艘日上下，来及水门犹未知。五年不见劳梦寐，三日始往何其迟。城东赚河有名字，万家弃水为污池。人居其上苟贤者，我视此水犹涟漪。入门下马解衣带，共坐习习清风吹。湿薪荧荧煮薄茗，四顾壁立空无遗。万钱方丈饱则止，一瓢饮水乐可涯。况出新诗数十首，珠玑大小光陆离。他人欲一不可有，君家筐箧满莫持。才大名高乃富贵，岂比金紫包愚痴。贵贱同为一丘土，圣贤独如星日垂。道德内乐不假物，犹须朋友并良时。蝉声渐已变秋意，得酒安问醇与醨。玉堂官闲无事业，亲旧幸可从其私。与翁老矣会有几，当弃百事勤追随。【感兴五首〈斋于醴泉宫作。嘉祐元年〉】奉祠严秘馆，摄事罄精诚。岁晏悲木落，天寒闻鹤鸣。念昔丘壑趣，岂知朝市情。弱龄婴仕宦，壮节慕功名。多病惭厚禄，早衰叹余生。未知犬马报，安得遂归耕。怀禄不知惭，人虽不吾责。贫交重意气，握手犹感激。煌煌腰间金，两鬓飒已白。有生天地间，寿考非金石。古人报一饭，君子不苟得。忧来自悲歌，涕泪下沾臆。清夜虽云长，白日亦易晚。循环百刻中，势若丸走坂。盈亏自相补，得失何足算。餐霞可延年，饮酒诚自损。未知辛苦长，孰若适意短。二者一何偷，百年皆不免。颜回不著述，后世存愈远。圣贤非虚名，惟善为可勉。仕宦希寸禄，庶无饥寒迫。读书事文章，本以代耕织。学成颇自喜，禄厚愈多责。挟山以超海，事有非其力。君子贵量能，无轻食人食。唧唧复唧唧，夜叹晓未息。虫声急愈尖，病耳闻若刺。壮士易为老，良时难再得。日月相随东，天行自西北。二者不相谋，万古无穷极。安知人间世，岁月忽已易。【吴学士石屏歌〈嘉祐元年〉】晨光入林众鸟惊，腷膊群飞鸦乱鸣。穿林四散投空去，黄口巢中饥待哺。雌者下啄雄高盘，雄雌相呼飞复还。空林无人鸟声乐，古木参天枝屈蟠。下有怪石横树间，烟埋草没苔藓斑。借问此景谁图写？乃是吴家石屏者。虢工刳山取山骨。朝镵暮斫非一日，万象皆从石中出。吾嗟人愚不见天地造化之初难，乃云万物生自然。岂知镌镵刻画丑与妍，千状万态不可殚，神愁鬼泣昼夜不得闲。不然安得巧工妙手惫精竭思不可到，若无若有缥缈生云烟。鬼神功成天地惜，藏在虢山深处石。惟人有心无不获，天地虽神藏不得。又疑鬼神好胜憎吾侪，欲极奇怪穷吾才，乃传张生自西来。吴家学士见且咍，醉点紫毫淋墨煤。君才自与鬼神斗，嗟我老矣安能陪。【初食车螯〈嘉祐元年〉】累累盘中蛤，来自海之涯。坐客初未识，食之先叹嗟。五代昔乖隔，九州如剖瓜。东南限淮海，邈不通夷华。于时北州人，饮食陋莫加。鸡豚为异味，贵贱无等差。自从圣人出，天下为一家。南产错交广，西珍富邛巴。水载每连舳，陆输动盈车。溪潜细毛发，海怪雄须牙。岂惟贵公侯，闾巷饱鱼暇。此蛤今始至，其来何晚邪。螯蛾闻二名，〈车螯一名车蛾。〉久见南人夸。璀璨壳如玉，斑斓点生花。含浆不肯吐，得火遽已呀。共食惟恐后，争先屡成哗。但喜美无厌，岂思来甚遐。多惭海上翁，辛苦斫泥沙。【送裴如晦之吴江〈嘉祐元年〉】鸡鸣车马驰，夜半声未已。皇皇走声利，与日争寸晷。而我独何为，闲宴奉君子。京师十二门，四方来万里。顾吾坐中人，暂聚浮云尔。念子一扁舟，片帆如鸟起。文章富千箱，吏禄求斗米。白玉有时沽，青衫岂须耻。人生足忧患，合散乃常理。惟应当欢时，饮酒如饮水。【盘车图〈嘉祐元年〉】浅山嶙嶙，乱石矗矗，山石硗聱车碌碌。山势盘斜随涧谷，侧辙倾辕如欲覆。出乎两崖之隘口，忽见百里之平陆。坡长坂峻牛力疲，天寒日暮人心速。杨褒忍饥官太学，得钱买此才盈幅。爱其树老石硬，山回路转，高下曲直，横斜隐见，妍媸向背各有态，远近分毫皆可辨。自言昔有数家笔，画古传多名姓失。后来见者知谓谁？乞诗梅老聊称述。古画画意不画形，梅诗咏物无隐情。忘形得意知者寡，不若见诗如见画。乃知杨生真好奇，此画此诗兼有之。乐能自足乃为富，岂必金玉名高资。朝看画，暮读诗，杨生得此可不饥。【答梅圣俞莫登楼〈在礼部贡院锁试进士，上元夜作。嘉祐二年〉】莫登楼，乐哉都人方竞游，楼阙夜气春烟浮。玉轮东来从海陬，纤霭洗尽当空留。灯光月色烂不收，火龙衔山祝千秋。缘竿踏索杂幻优，鼓喧管咽耳欲咻。清风袅袅夜悠悠，莹蹄文角车如流。娅姹扶阑车两头，髡髦垂鬟娇未羞。念昔年少追朋俦，轻衫骏马今则不。中年病多昏两眸，夜视曾不如鸺鹠。足虽欲往意已休，惟思睡眠拥衾裯。人心利害两不谋，春阳稍愆天子忧。安得四野阴云油，甘泽以时丰麦麰，游骑踏泥非我愁。【答圣俞莫饮酒〈此已下皆贡院中作。嘉祐二年〉】子谓莫饮酒，我谓莫作诗。花开木落虫鸟悲，四时百物乱我思。朝吟摇头暮蹙眉，雕肝琢肾闻退之。此翁此语还自违，岂如饮酒无所知。自古不饮无不死，惟有为善不可迟。功施当世圣贤事，不然文章千载垂。其余酩酊一尊酒，万事峥嵘皆可齐。腐肠糟肉两家说，计较屑屑何其卑。死生寿夭无足道，百年长短才几时。但饮酒，莫作诗，子其听我言非痴。【思白兔杂言戏答公仪忆鹤之作〈嘉祐二年〉】君家白鹤白雪毛，我家白兔白玉毫。谁将赠两翁，谓此二物皎洁胜琼瑶。已怜野性易驯扰，复爱仙格何孤高。玉兔四蹄不解舞，不如双鹤能清嗥。低垂两翅趁节拍，婆娑弄影夸娇娆。两翁念此二物者，久不见之心甚劳。京师少年殊好尚，意气横出争雄豪，清尊美酒不辄饮，千金争买红颜韶。莫令少年闻我语，笑我乖僻遭讥嘲。或被偷开两家笼，纵此二物令逍遥。兔奔沧海却入明月窟，鹤飞玉山千仞直上青松巢。索然两衰翁，何以慰无憀？纤腰绿鬓既非老者事，玉山沧海一去何由招。【戏答圣俞〈嘉祐二年〉】鹤行而啄，青玉觜，枯松脚；兔蹲而累，尖两耳，攒四蹄。往往于人家高堂净屋曾见之，锦装玉轴挂壁垂。乍见拭目犹惊疑，羽毛褷襂褷眼睛活，若动不动如风吹。主人矜夸百金买，云此绝笔人间奇。画师画生不画死，所得百分三二尔。岂如玩物玩其真，凡物可爱惟精神。况此二物物之珍：月光临净夜，雪色凌清晨。二物于此时，莹无一点纤埃尘。不惟可醒醉翁醉，能使诗老诗思添清新。醉翁谓诗老，子勿诮我愚；老弄兔儿怜鹤雏，与子俱老其衰乎，奈何反舍我，欲向东家看舞姝。须防舞姝见客笑，白发苍颜君自照。【和梅龙图公仪谢鹇〈嘉祐二年〉】有诗鹤勿喜，无诗鹇勿悲。人禽固异性，所趣各有宜。朝戏青竹林，暮栖高树枝。咿呦山鹿鸣，格磔野鸟啼。声音不相通，各以类自随。使鹤居笼中，垂头以听诗。鶢鶋享钟鼓，鱼鸟见西施。鹇鹤不宜争，所争良可知。蚍蜉与蚁子，为物固已微。当彼两交斗，勇如闻鼓鼙。有心皆好胜，未免争是非。于我一何薄，于彼一何私。阑槛啄花卉，叫号惊睡儿。跳踉两脚长，落泊双翅垂。何足充玩好，于何定妍媸。鹇口不能言，夜梦以告之。主人起谢鹇，从我今几时。僮奴谨守获，出入烦提携。逍遥遂栖息，饮啄安雄雌。花底弄日影，风前理毛衣。岂非主人恩，报效尔宜思。主人今白发，把酒无翠眉。养鹤鹇又妒，我言堪解颐。【和圣俞感李花〈嘉祐二年〉】昨日摘花初见桃，今日摘花还见李。晴风暧日苦相催，春物所余知有几。中年多病壮心衰，对酒思归未得归。不及墙根花与草，春来随处自芳菲。【折刑部海棠戏赠圣俞二首〈嘉祐二年。〉】摇摇墙头花，笑笑弄颜色。荒凉众草间，露此红的<白药>。草木本无情，及时如自得。青春不可恃，白日忽已昃。绕之重吟哦，归坐成叹息。人生浪自苦，得酒且开释。不见宛陵翁，作诗头早白。摇摇墙头花，艳艳争青娥。朝见开尚少，暮看繁已多。不惜花开繁，所惜时节过。昨日枝上红，今日随流波。物理固如此，去来知奈何。达人但饮酒，壮士徒悲歌。【刑部看竹效孟郊体〈嘉祐二年〉。】花妍儿女姿，零落一何速。竹色君子德，猗猗寒更绿。京师多名园，车马纷驰逐。春风红紫时，见此苍翠玉。凌乱迸青苔，萧疏拂华屋。森森日影闲，濯濯生意足。幸此接清赏，宁辞荐芳醁。黄昏人去锁空廊，枝上月明春鸟宿。<hr>
