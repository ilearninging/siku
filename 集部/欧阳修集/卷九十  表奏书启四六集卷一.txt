<h4>《集部·欧阳修集·卷九十  表奏书启四六集卷一》<b class="x">作者：欧阳修</b></h4>
◎表状札子二十五首【谏院谢赐章服表〈庆历三年九月〉】臣某等今月日准阁门告报，奉圣旨，来日改赐章服者。臣等寻以列状，具言供职以来未有能效，不敢即受，乞赐停寝。明日朝于垂拱，退立帘下，俟命不报。方共彷徨，未知进退，而阁门吏已迫臣等入对。及见于延和，有司赞使俯伏受命。臣等不胜惶恐，趋出以辞。伏蒙遣中使宣谕，云出自宸衷，并不因臣僚荐举，不得辞让。臣等知君命甚宠，不可必让，因退而拜受。俯伏之际，竦动群臣。伏惟陛下圣德仁慈，优容臣下。凡有上殿者，多因事陈述，自乞章服。故陛下不因臣等奏事之时，特召赐见，又宣明命，告以出自宸衷。盖不欲使臣等雷同侥幸之流，而为外人讥议。乃知陛下爱惜臣等，至于如此。臣等爱君忧国之勤，自宜如何？伏惟天地之恩，无物可称，欲申报谢，惟有至诚。今陛下以一章服赐臣等，尚不欲令外人所非。伏况陛下上承社稷之重，下制元元休戚之命，举动得失，所系者大。则臣等固当事无大小，一一规正，致陛下纤过小失不见于外。然后可以称臣等报君之心，如陛下所以爱惜臣等之意。臣等无任。【辞召试知制诰札子〈庆历三年十二月〉】臣今早准中书传指挥，令臣到聚厅处，寻问得有圣旨，令臣就试。伏念臣自忝谏垣，言事无状，日月未久，恩渥已频。凡朝廷任用非人，侥幸干进，在于臣职，皆所当言，岂有自为侥幸，以冒荣宠？其召试指挥，伏乞特赐追寝。取进止。【辞召试知制诰状〈庆历三年十二月〉】臣今日准中书召臣，闻有圣语，令臣就试，已曾略具札子辞免。退而循省，未止忧惊。伏念臣本乏才能，岂堪任用？误蒙圣奖，擢在谏垣。窃自思维，无以论报，但竭愚虑，知无不为。凡奸邪在朝，侥幸求进，多以激讦沽名，未察臣心，粉然议诮。臣亦自省忠国之节，特惟陛下知之，而可畏之言，何由悉辨！但誓不敢干进，庶几久乃自明。今若骤觅宠荣，越次升用，则是讥议者谓臣向之所为，果是沽激，本非为国而去恶，但务倾人而进身。不惟使今后朝廷擢用忠言之臣，不以自明而取信，兼恐小人见言者得进既速，则各务奔趋。一长其风，遂成偷弊。盖上干于国体，非止徇于臣私。况臣供职未久，言效无闻。方今百度未修，四夷多事，言者正当以失职坐黜，岂可以亡状遽迁？其召试之命，必望特赐追寝。缘臣早来为中书催召，仓卒之际，论述未详，谨再具状奏闻。【辞直除知制诰状〈庆历三年十二月〉】今月六日，准中书召臣试，寻曾具札子并奏状辞免。今日忽闻已有圣旨，更不召试，直除知制诰者。伏以圣恩优异，至宠至荣。臣所以敢兹恳请者，盖以上系朝廷任人之体，非专臣子饰让之私。唯冀圣明，察臣悃愊。窃以朝廷进用臣下，患忠邪不分。欲辨忠邪，须核情伪。今一言事之臣得速进，则小人好进纷然，争以口舌为事，至其甚弊，理难抑绝。则后来有谠言之士，必雷同以干进见疑，使君子、小人，情伪何别？故臣以谓任人之体，惟言事者不可以速冒宠荣。臣累得对便殿，奏事之际常陈此说。伏况臣供职已来，日月未久，幸值陛下切于求理，优容直言。然而夷狄未宾，盗贼未息，官吏未汰，黎民未苏，以事考言，其效安在？而数月之内，恩典频仍，当黜而升，宜罚而赏。系于国体，则如前所陈；揣于臣私，则自知若此。且夫设官赋禄，本以劝善。擢臣一人，好进者得以奔趋，无劳者皆容忝冒，所损已多。伏望圣慈悯臣愚讷，直降恩命，特赐寝停。【辞免第二状〈庆历三年十二月〉】昨以准中书札子，为臣累辞恩命，奉圣旨，不得辞让者。伏以臣之事君，有诚无饰。若理必当受，则岂敢虚辞，上烦圣聪，自陷矫诈？盖臣所陈述者，上系朝廷事体，非独专徇臣私。如臣之愚，本以言事者速进，则伪言者诱以争趋。今若辞让而不获，则伪让者终于得进，损之又损，不如不辞。臣猥以非材，已在言责。若陛下欲擢臣以责效，则今所居之职，自足展效，但患无能；若以宠典为赏劳，又无可赏。伏况此来恩命，特出圣心，臣子至荣，人所愿得。苟非深思熟虑，理须避让；岂敢固自稽迟，以干典宪。伏望圣慈察臣至诚至恳，所除诰敕，早赐追还。【举吕溱自代状〈庆历三年十二月〉】准先降敕节文：应两省台官尚书六品已上、诸司四品已上，授官讫，具表让一人自代，于阁门投下，方得入谢者。右臣伏见著作郎、直集贤院、知苏州吕溱，首登辞科，素有文学。不肯碌碌，以希例进，请补外郡，躬勤政事，今苏州治状，为两浙第一。臣尝与溱同在馆阁，闻其论议，服其度量。材美甚众，非臣所如。擢以代臣，庶允公议。谨具状奏举以闻。【谢知制诰表〈庆历三年十二月〉】臣某言：伏奉制命，蒙恩特授臣右正言、知制诰者。伏以王者尊居万民之上，而诚意能与下通，奄有四海之大，而惠泽得以遍及者，得非号令告诏发挥而已哉！然其为言也，质而不文，则不足以行远而昭圣谟；丽而不典，则不足以示后而为世法。居是职者，古难其人。乃以愚臣，而当此选。臣某〈中谢。〉伏惟尊号皇帝陛下，茂仁圣之姿，荷祖宗之业，日慎一日，曾未少懈。而自羌夷负固，边鄙用师，勤俭率先于圣躬，焦劳常见于玉色。虽有忧民之志而亿姓未苏，虽有欲治之心而群臣未副。故每进一善，则未尝不欲劝天下之能；每官一贤，则未始不欲尽人材之用。虽以爵禄而砥砺，尚须训诫之丁宁，尤假能言，以谕至意。可称是者，不又艰欤？伏念臣虽以儒术进身，本无辞艺可取，徒值向者时文之弊，偶能独守好古之勤，志欲去于雕华，文反成于朴鄙。本惧不适当世之用，敢期自结圣主之知？陛下奖之特深，用之太过。此臣所以恳让三四，至于辞穷。而天意不回，宠命难止，尚虑顽然之未谕，更加使者以临门。恩出非常，理难屡黩。及俯而受命，伏读训辞，则有必能复古之言，然后益知所责之重，夙夜惶惑，未知所措。伏况文字之职，厕于侍从之班，在于周行，是为超擢。不徒挥翰以为效，自当死节以报恩。惟所使之，期于尽瘁。【龙图阁直学士河北都转运】使谢上表〈原阙庆历四年八月〉【谢奖谕编次三朝故事表〈庆历四年九月〉】臣修言：今月二十八日，进奏院递到诏书一道，以臣前奉诏编次《三朝故事》成，上进讫，特赐奖谕者。圣后当天，孝循先志，嘉与左右，奉为大法。成编上闻，惧不称旨，蒙诏温谕，以荣以悸。臣某〈中谢。〉臣闻艺祖造邦，翕受骏命，文绥武服，震詟万方，十七年间，大业以定。神宗享御，睿谋独断，照奸以察，用贤以诚，政清法明，夷夏安乐。章圣绍衣上下，错国既安，玉帛走于庭，犀革櫜于库，刑赏有典，礼乐有经，草木人灵，鬯懋欢喜。恭惟皇帝陛下以甚盛之德，位久大之业，日旰坐朝，昧爽思道，置器安处，纳民大中。尚惟一祖二宗之远谟，有百世无疆之丕训，君臣所以固附，天人所以调谐，法令所以必行，邦国所以从乂，天垂日皎，布在方册。爰诏近侍，采摭要实，秘在大府，用裨圣政。盖守成念夫至艰，孝者先乎善继，睿心远绍，振古与偕。臣亲被上音，适终论次，虑失烦简，陨越待罪。圣度兼贷，锡以褒言。誓捐微躯，仰荷鸿覆。瞻望宸扆无任激切。【滁州谢上表〈庆历五年十月〉】臣某言：臣伏蒙圣恩，授臣依前右正言、知制诰、知滁州军州事，已于今月二十二日赴上讫者。谤谗始作，大喧群口而可惊；诬罔终明，幸赖圣君之在上。列职尚叨于清近，为邦仍窃于安闲。祗荷恩荣，惟知感涕。臣某〈中谢。〉伏念臣生而孤苦，少则贱贫。同母之亲，惟存一妹，丧厥夫而无讬，携孤女以来归。张氏此时，生才七岁。臣愧无蓍龟前知之识，不能逆料其长大所为，在人情难弃于路隅，缘臣妹遂养于私室。方今公私嫁娶，皆行姑舅婚姻。况晟于臣宗，已隔再从；而张非己出，因谓无嫌。乃未及笄，遽令出适。然其既嫁五六年后，相去数千里间，不幸其人自为丑秽，臣之耳目不能接，思虑不能知。而言者及臣，诚为非意，以至究穷于资产，固已吹析于毫毛。若以攻臣之人，恶臣之甚，苟罹纤过，奚逭深文？盖荷圣明之主张，得免罗织之冤枉。然臣自蒙睿奖，尝列谏垣，论议多及于贵权，指目不胜于怨怒。若臣身不黜，则攻者不休，苟令谗巧之愈多，是速倾危于不保。必欲为臣明辩，莫若付于狱官；必欲措臣少安，莫若置之闲处。使其脱风波而远去，避陷阱之危机。虽臣善自为谋，所欲不过如此。斯盖尊号皇帝陛下，推天地之赐，廓日月之明，知臣幸逢主圣而敢危言，悯臣不顾身微而当众怨，始终爱惜，委曲保全。臣虽木石之心顽，实知君父之恩厚。敢不虔遵明训，上体宽仁，永坚不转之心，更励匪躬之节。【贺章献明肃章懿二皇后礻付庙表〈庆历五年十月〉】臣修言：伏睹十月九日赦书，章献明肃皇后、章懿皇后祔庙礼毕者。大孝发于宸衷，刑于四海；休气烝乎美泽，赉及万方。华夏欢呼，人只咸悦。臣某〈中贺。〉恭惟尊号皇帝陛下，自天生德，继圣垂衣，率勤俭以在躬，推仁恩而浃物。动稽先训，谦弗自专。奉二后之慈灵，永怀罔极；询百执之公议，所据有经。然后肃清庙以载严，由閟宫而升祔。上仪交举，大庆咸均。孝思永奉于烝尝，懿范有光于典策。臣守藩地近，受国恩深，欣盛事之亲逢，与苍生而共乐。【贺礻付庙礼毕进奉银五百两状】右臣伏以庙容礻付室，一人式奉于孝思；方物充庭，万国率从于奔走。前件物坚刚挺质，粹美称珍，勉修邦贡之仪，用罄臣忠之节。【谢赐庆历五年历日表】伏以圣人在上，天地节，阴阳和。一日、十二辰、五星、二十八舍，皆安次而行；四时、八风、六律、二十四气，各应时而至。臣愚幸同万物，俱被长育，而得与草木自别，使知寒暑之期。臣某〈中谢。〉伏惟尊号皇帝陛下，聪明睿智，天纵多能。向因万机之余，亲考上元之历，以授百职，以同万方。而臣官任转输，兼司按察。若乃加正朔于四海，颁政教于明堂，陛下总其要而举其大端。至于经时节，劝农桑，候丰凶，勤畜积，顺时令，察奸非，则臣敢不守其职而行其小者。庶无失业，以答洪恩。【谢赐庆历六年历日表】祗膺宠锡，伏积兢荣。臣某伏惟尊号皇帝陛下，爱人育物，精意奉天，日用而百姓不知，圣德与四时合序。是以星辰顺轨，日月清明，阴阳和，风雨节。恭己南面，授人以时。属此岁端，大颁玉历。臣职在守土，愧无他能，谨守诏条，其敢失坠！【谢赐庆历七年历日表】臣修言：本州进奏院递到诏书一道，赐臣庆历七年历日一本者。天序方周，王正肇建。凡尔守邦之吏，皆蒙颁历之恩，匪以为私，盖遵彝典。臣某〈中谢。〉伏惟尊号皇帝陛下，乾坤覆载，日月照临，不言而四时行，有作而万物睹。而乃考览气象，精穷天人，著为玉历之文，以协明堂之政。舟车所至，正朔咸加，虽被谪以穷居，亦以时而受赐。臣敢不虔遵圣训，顺布民时，上副欲治之心，少逃旷官之责。【慰申王薨表〈庆历七年五月〉】臣某言：臣得进奏院状报，五月二十三日，以皇叔申王德文薨，皇帝幸后苑举哀挂服者。伏以申王德文，位崇王爵，地重宗藩，遽背明时，奄然殂谢。伏惟尊号皇帝陛下，仁亲九族，孝治万方，成服发哀，恩隆礼备。臣忝居侍从，远守诏条，不获躬诣阙庭，以申奠慰。臣无任哀感之至。【贺鸿庆宫成奉安三圣御容表〈庆历七年七月〉】臣修言：伏睹南京鸿庆宫成，奉安三圣御容者。一人致孝，式表于奉先；三后在天，并垂于鸿祐。人灵交感，华夏欢呼。臣某〈中贺。〉伏惟尊号皇帝陛下，以上圣之姿，抚重熙之运。亲执玉币，礼天地之神只；时奉烝尝，报祖宗之功德。乃眷别京之重，载崇原庙之仪。衣冠出游，仰稽于故事；郡国尝幸，俾得以奉祠。实隆广孝之风，以著不刊之典。臣猥叨辞职，方守郡条，瞻盛礼以阻陪，效欢声而徒切。【谢加上骑都尉进封开国伯加食邑三百户表〈庆历七年十二月〉】训辞深厚，恩典优隆。祗服以还，战兢无措。臣某〈中谢。〉伏念臣材非世用，行与时违，过蒙奖擢之私，忝居侍从之列。坐尸厚禄，安处善邦。当见帝以亲郊，莫陪严祀；洎受厘而均庆，亦被宠光。进爵赐勋，即封加户。并兹荣数，及乃无功。敢不退自省循，益思砥砺。上答乾坤之造，更坚犬马之诚。【贺平贝州表〈庆历八年闰正月〉】伏闻闰月一日攻下贝州，杀到妖贼王则者。盗孽窃兴，人只共忿。果凭睿算，悉殄凶徒。臣某〈中贺。〉伏惟尊号皇帝陛下，推仁育物，浸泽在人，常服俭以躬行，惟足兵而在念。至于多捐金币，讲好戎夷，务休战争，盖惜士卒。德至深而莫报，恩既厚则生骄。敢肆妖狂，自干斧钺，驱肋士众，闭守城闉，既违天而逆人，宜不攻而自破。而况圣神运略，将相协忠，不遗一人，咸即大戮。悖慢者警而肃恪，昏愚者知有诛夷，销沮奸萌，震扬威令。臣幸忝郡寄，欣闻德音。【扬州谢上表〈庆历八年二月〉】臣修言：准枢密院递到诰敕一道，伏蒙圣恩，授臣起居舍人，依前知制诰、知扬州军州事，已于今月二十二日赴任讫者。贬所脱身，遽叨临于督府；岁成无状，仍叙进于官联。被渥以优，抚心增惧。臣某〈中谢。〉伏念臣材非适用，行辄违时，徒知好古之勤，自励匪躬之节。误蒙奖拔，骤玷宠荣。小器易盈，固已宜于颠覆；尽言取祸，仍多结于怨仇。仰恃公朝，臣虽自信；在于物理，岂有不危？矧利口之中人，譬含沙之射影，谓时之众嫉者易为力，谓事之阴昧者易为诬。上繄天听之聪，终辨狱辞之滥。苟此冤之获雪，虽永弃以犹甘，而况得善地以长人，享及亲之厚禄。坐安优逸，未久岁时，亟就易于方州，仍陟迁于秩序。有以见圣君之意，未尝忘言事之臣。孤拙获全，忠善者皆当感励；奸谗不效，倾邪者可使息心。非惟愚臣，独以为幸。此盖伏遇尊号皇帝陛下，乾坤覆载，日月照临，察人常务于究情，行赏必思于有劝，致兹恩典，施及懦庸。誓坚终始之心，少答生成之造。【颍州谢上表〈皇祐元年三月十三日〉】臣修言：伏蒙圣恩，就差臣知颖州军州事，臣已于三月十三日赴上讫者。规求安闲，坐享荣禄。虽大君之德曲示含容，而为臣之心岂自遑处？臣某〈中谢。〉伏念臣材能浅薄，性识昏蒙。偶自弱龄，粗知学古，谓忠义可以事国，名节可以荣身。自蒙不次之恩，亦冀非常之效。然而进未有纤毫之益，已不容于怨仇；退未知补报之方，遽先罹于衰病。神与明而并耗，风乘气以交攻。睛瞳虽存，白黑才辨。盖积忧而自损，信处世之多危。伏蒙尊号皇帝陛下，造化陶钧，高明覆载。闵其孤拙，未即弃捐。付以善邦，俾从私便。所冀疗治有验，瞻视复完。则及物之仁，荷更生之大赐；使身不废，犹后效之可图。【谢转礼部郎中表〈皇祐元年四月〉】臣某言：蒙恩授臣礼部郎中、知制诰，依旧知颍州者。恩出非常，荣逾始望。人以臣为宠，臣以喜为忧。伏念臣自小无能，惟知嗜学，常慕古人而笃信，不思今世之难行。而自遭遇圣明，骤蒙奖拔，急于报国，遂欲忘躯。结怨仇者，皆可畏之人；所违忤者，悉当权之士。既将行己，又欲进身，惟二者之难兼，虽至愚而必达。况臣粗知用舍，颇识廉隅。故其自被谗诬，迨于降黜。当举朝沸议，未尝以寸牍而自明；及累岁谪居，不敢以半辞而自理。其后再经宽赦，移镇要藩。曾未逾年，遽求小郡。盖臣知难当之众怒，尚未甘心；思苟免之善谋，惟宜退迹。则臣于荣进，岂敢侥求？此盖皇帝陛下，日月照临，乾坤覆载，不忘旧物，曲轸睿慈。谓后臣贬职之人悉皆牵复，而悯臣无名之罪久未雪除。故推叙进之文，特示甄收之意。然臣近于去岁，早已改官，逮此便蕃，岂宜叨窃？欲固让，则有嫌疑之避；欲遽受，则怀忝冒之惭。进退之间，凌兢失措，惟当尽节，上报深恩。【谢复龙图阁直学士表〈皇祐元年八月〉】臣修言：今月十八日，枢密院递到诰敕各一道，伏蒙圣恩，授臣依前礼部郎中，充龙图阁直学士，仍旧知颍州者。恩还旧职，事雪前诬，感极心惊，涕随言出。臣某〈中谢。〉臣伏见前世材贤之士身结主知，勋德之臣功施王室，然尚或一遭谤毁，欲辨无由，少忤要权，其祸不测。顾如臣者，何足道哉！臣材不迨于中人，功无益于当世，用之未见其效，去之无足可思。矧罔极之谗交兴而并进，易危之迹何恃而不颠？而圣心不忘，恩意特至，辨罔欺于暧昧，沮仇嫉于众多。虽暂居谴谪之中，而屡被升迁之渥。今又特蒙甄录，牵复宠名。以臣之愚，岂比前人而独异；推其所幸，盖由圣主之亲逢。谓宜如何，可以论报！再念臣禀生孤拙，本乏艺能。徒因学古之勤，粗识事君之节。苟临危效命，尚当不顾以奋身；况为善无伤，何惮竭忠而报国？誓期尽瘁，少答高明。【南京谢上表〈皇祐二年七月〉】臣某言：伏蒙圣恩，就差臣知应天府兼南京留守司事，臣已于今月二十四日赴上讫者。守宫钥之谨严，敢忘夙夜？布政条之纤悉，上副忧勤。寄任非堪，兢营并集。臣某〈中谢。〉伏念臣赋才庸薄，禀数奇屯。毁誉交兴，两尝过实。宠荣逾分，动辄招尤。念报效之未申，敢不竭忠而尽瘁；因风波之可畏，则思远去以深藏。迨此六年，外更三守。学偷安而杜口，负素志以愧心。朽质易衰，已凋零于齿发；良时难得，尚希慕于功名。岂谓皇慈，未捐旧物，擢从支郡，委以名都。惟此别京，旧当孔道。簿领少勤于职事，厨传取悦于路人。苟循俗吏之所为，虽能免过；非有古人之大节，未足报君。【谢明堂覃恩转官加勋表〈皇祐二年十月〉】臣某言：今月十三日，进奏院递到诰敕各一道，伏蒙圣恩，授臣尚书吏部郎中，加轻车都尉，依前龙图阁直学士，仍旧知应天府兼南京留守司事，及放朝谢者。天地号令，风雷鼓行，一气所均，万物咸被。遂容侥幸，亦与褒升。臣某〈中谢。〉伏念臣材不逮人，识非虑远，徒有事君之节，未知报国之方。冒宠贪荣，已逾其量；见利临得，曾不知惭。此者伏遇尊号皇帝陛下尧舜聪明，禹汤勤俭，修前王之旷典，述先志以继成。昭致精禋，躬临路寝，膺受上天之多福，推与万方而不私。臣于此时，限以官守。讲仪制礼，不预议郎博士之流；助祭陪祠，不在诸侯方物之列。既乏一言之献，又无执事之劳。徒随翟阍，共享余赐。普天率土，难异众以独辞；蹐厚跼高，但抚躬而无措。<hr>
