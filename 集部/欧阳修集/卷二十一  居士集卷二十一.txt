<h4>《集部·欧阳修集·卷二十一  居士集卷二十一》<b class="x">作者：欧阳修</b></h4>
◎碑铭三首【资政殿学士户部侍郎文正范公神道碑铭〈至和元年〉】皇祐四年五月甲子，资政殿学士、尚书户部侍郎、汝南文正公薨于徐州，以其年十有二月壬申，葬于河南尹樊里之万安山下。公讳仲淹，字希文。五代之际，世家苏州，事吴越。太宗皇帝时，吴越献其地，公之皇考从钱俶朝京师，后为武宁军掌书记以卒。公生二岁而孤，母夫人贫无依，再适长山朱氏。既长，知其世家，感泣去之南都。入学舍，扫一室，昼夜讲诵，其起居饮食，人所不堪，而公自刻益苦。居五年，大通六经之旨，为文章，论说必本于仁义。祥符八年，举进士，礼部选第一，遂中乙科，为广德军司理参军，始归迎其母以养。及公既贵，天子赠公曾祖苏州粮料判官讳梦龄为太保，祖秘书监讳赞时为太傅，考讳墉为太师，妣谢氏为吴国夫人。公少有大节，于富贵、贫贱、毁誉、欢戚，不一动其心，而慨然有志于天下，常自诵曰：“士当先天下之忧而忧，后天下之乐而乐也。”其事上遇人，一以自信，不择利害为趋舍。其所有为，必尽其力，曰：“为之自我者当如是，其成与否，有不在我者，虽圣贤不能必，吾岂苟哉！”天圣中，晏丞相荐公文学，以大理寺丞为秘阁校理。以言事忤章献太后旨，通判河中府。久之，上记其忠，召拜右司谏。当太后临朝听政时，以至日大会前殿，上将率百官为寿。有司已具，公上疏言天子无北面，且开后世弱人主以强母后之渐，其事遂已。又上书请还政，天子不报。及太后崩，言事者希旨，多求太后时事，欲深治之。公独以谓太后受托先帝，保佑圣躬，始终十年，未见过失，宜掩其小故以全大德。初，太后有遗命，立杨太妃代为太后。公谏曰：“太后，母号也，自古无代立者。”由是罢其册命。是岁，大旱蝗，奉使安抚东南。使还，会郭皇后废，率谏官、御史伏阁争，不能得，贬知睦州，又徙苏州。岁余，即拜礼部员外郎、天章阁待制，召还，益论时政阙失，而大臣权幸多忌恶之。居数月，以公知开封府。开封素号难治，公治有声。事日益简，暇则益取古今治乱安危为上开说，又为《百官图》以献，曰：“任人各以其材而百职修，尧、舜之治不过此也。”因指其迁进迟速次序曰：“如此而可以为公，可以为私，亦不可以不察。”由是吕丞相怒，至交论上前，公求对，辨语切，坐落职，知饶州。明年，吕公亦罢。公徙润州，又徙越州。而赵元昊反河西，上复召相吕公。乃以公为陕西经略安抚副使，迁龙图阁直学士。是时，新失大将，延州危。公请自守鄜延扞贼，乃知延州。元昊遣人遗书以求和，公以谓无事请和，难信，且书有僣号，不可以闻，乃自为书，告以逆顺成败之说，甚辩。坐擅复书，夺一官，知耀州。未逾月，徙知庆州。既而四路置帅，以公为环庆路经略安抚、招讨使、兵马都部署，累迁谏议大夫、枢密直学士。公为将，务持重，不急近功小利。于延州筑青涧城，垦营田，复承平、永平废寨，熟羌归业者数万户。于庆州城大顺以据要害，夺贼地而耕之。又城细腰、胡芦，于是明珠、灭臧等大族，皆去贼为中国用。自边制久隳，至兵与将常不相识。公始分延州兵为六将，训练齐整，诸路皆用以为法。公之所在，贼不敢犯。人或疑公见敌应变为如何？至其城大顺也，一旦引兵出，诸将不知所向，军至柔远，始号令告其地处，使往筑城。至于版筑之用，大小毕具，而军中初不知。贼以骑三万来争，公戒诸将：战而贼走，追勿过河。已而贼果走，追者不渡，而河外果有伏。贼既失计，乃引去。于是诸将皆服公为不可及。公待将吏，必使畏法而爱己。所得赐赉，皆以上意分赐诸将，使自为谢。诸蕃质子，纵其出入，无一人逃者。蕃酋来见，召之卧内，屏人彻卫，与语不疑。公居三岁，士勇边实，恩信大洽，乃决策谋取横山，复灵武，而元昊数遣使称臣请和，上亦召公归矣。初，西人籍其乡兵者十数万，既而黥以为军，惟公所部，但刺其手，公去兵罢，独得复为民。其于两路，既得熟羌为用，使以守边，因徙屯兵就食内地，而纾西人栗免之劳。其所设施，去而人德之，与守其法不敢变者，至今尤多。自公坐吕公贬，群士大夫各持二公曲直，吕公患之，凡直公者，皆指为党，或坐窜逐。及吕公复相，公亦再起被用，于是二公欢然相约戮力平贼。天下之士皆以此多二公，然朋党之论遂起而不能止。上既贤公可大用，故卒置群议而用之。庆历三年春，召为枢密副使，五让不许，乃就道。既至数月，以为参知政事，每进见，必以太平责之。公叹曰：“上之用我者至矣，然事有先后，而革弊于久安，非朝夕可也。”既而上再赐手诏，趣使条天下事，又开天章阁，召见赐坐，授以纸笔，使疏于前。公惶恐避席，始退而条列时所宜先者十数事上之。其诏天下兴学，取士先德行不专文辞，革磨勘例迁以别能否，减任子之数而除滥官，用农桑、考课、守宰等事，方施行，而磨勘、任子之法，侥幸之人皆不便，因相与腾口，而嫉公者亦幸外有言，喜为之佐佑。会边奏有警，公即请行，乃以公为河东、陕西宣抚使。至则上书愿复守边，即拜资政殿学士、知邠州，兼陕西四路安抚使。其知政事，才一岁而罢，有司悉奏罢公前所施行而复其故。言者遂以危事中之，赖上察其忠，不听。是时，夏人已称臣，公因以疾请邓州。守邓三岁，求知杭州，又徙青州。公益病，又求知颍州，肩舁至徐，遂不起，享年六十有四。方公之病，上赐药存问。既薨，辍朝一日，以其遗表无所请，使就问其家所欲，赠以兵部尚书，所以哀恤之甚厚。公为人外和内刚，乐善泛爱。丧其母时尚贫，终身非宾客食不重肉，临财好施，意豁如也。及退而视其私，妻子仅给衣食。其为政，所至民多立祠画像。其行己临事，自山林处士、里闾田野之人，外至夷狄，莫不知其名字，而乐道其事者甚众。及其世次、官爵，志于墓、谱于家、藏于有司者，皆不论著，著其系天下国家之大者，亦公之志也欤！铭曰：范于吴越，世实陪臣。俶纳山川，及其士民。范始来北，中间几息？公奋自躬，与时偕逢。事有罪功，言有违从。岂公必能，天子用公。其艰其劳，一其初终。夏童跳边，乘吏怠安。帝命公往，问彼骄顽。有不听顺，锄其穴根。公居三年，怯勇隳完。儿怜兽扰，卒俾来臣。夏人在廷，其事方议。帝趣公来，以就予治。公拜稽首，兹惟难哉！初匪其难，在其终之。群言营营，卒坏于成。匪恶其成，惟公是倾。不倾不危，天子之明。存有显荣，没有赠谥。藏其子孙，宠及后世。惟百有位，可劝无怠。【尚书度支郎中天章阁待制王公神道碑铭〈至和元年〉】公讳质，字子野，其先大名莘人。自唐同光初，公之皇曾祖鲁公举进士第一，显名当时，官至右拾遗，历晋、汉、周。而皇祖晋公，益以文章有大名，逮事太祖、太宗，官至兵部侍郎。当真宗时，伯父文正公居中书二十余年，天下称为贤宰相。今天子庆历三年，公与其弟素，皆待制天章阁。自同光至庆历，盖百有二十余年，王氏更四世，世有显人，或以文章，或以功德。公生累世富贵，而操履甚于寒士。性笃孝悌，厚于朋友，乐施与以赒人，而妻子常不自给。视荣利淡若无意。平居苦疾病，退然如不自胜，及临事，介然有仁者之勇，君子之刚，乐人之善如自己出。初，范仲淹以言事贬饶州，方治党人甚急，公独扶病率子弟饯于东门，留连数日。大臣有以让公曰：“长者亦为此乎！何苦自陷朋党？”公徐对曰：“范公天下贤者，顾某何敢望之！然若得为党人，公之赐某厚矣。”闻者为公缩颈。其为待制之明年，出守于陕。又明年，小人连搆大狱，坐贬废者十余人，皆公素所贤者。闻之悲愤叹息，或终日不食，因数剧饮大醉。公既素病，益以酒，遂卒。公初以荫补太常寺太祝、监都进奏院，献其文章，召试，赐进士及第，校勘馆阁书籍，遂为集贤校理。通判苏州，州守黄宗旦负材自喜，颇以新进少公，议事则曰：“少年乃与丈人争事邪？”公曰：“受命佐君，事有当争，职也。”宗旦虽屡屈折，而政常得无失，稍德公助己，为之加礼。宗旦得盗铸钱者百余人以诧公，公曰：“事发无迹，何从得之？”曰：“吾以术钩出之。”公愀然曰：“仁者之政，以术钩人置之死，而又喜乎？”宗旦惭服，悉缓出其狱，始大称公曰君子也。判尚书刑部、吏部南曹，知蔡州。始至，发大奸吏一人，去之。绳诸豪猾以法。与转运使争曲直。事有下而不便者，皆格不用。既去其害政者，然后崇学校，一以仁恕临下。其政知宽猛，必使吏畏而民爱。其为他州，州率大而难治，必常有善政，皆用此。入为开封府推官，已而其兄雍为三司判官，公曰：“省、府皆要职，吾岂可兄弟居之？”求知寿州，徙庐州。盗有杀其徒而并其财者，获之，置于法。大理驳曰：“法当原。”公以谓盗杀其徒而自首者原之，所以疑坏其党而开其自新。若杀而不首，既获而亦原，则公行为盗。而第杀一人，既得兼其财，又可以赎罪，不获则肆为盗，获则引以自原，如此，盗不可止，非法意。疏三上，不能争。公叹曰：“吾不胜法吏矣。”乃上书自劾，请不坐佐吏。公坐贬监灵仙宫。其后议者更定不首之罪，卒用公言为是，而公贬犹不召。资政殿学士郑戩、翰林学士叶清臣讼公无罪，始起知泰州，迁荆湖北路转运使。当用兵西方急于财用之时，独不进羡余，其赋敛近宽平，治以常法。故他路不胜其弊，而荆湖之人自若。权知荆南府，民有讼婚者，诉曰：“贫无资，故后期。”问其用几何？以俸钱与之，使婚。获盗窃人衣者，曰：“迫于饥寒而为之。”公为之哀怜，取衣衣之，遣去。荆人比公为子产。召为史馆修撰，遂拜天章阁待制，判吏部流内铨，号为称职，而于选法未尝有所更易。人或问之，公曰：“选法具备，如权衡，在执者不欺其轻重耳，何必屡更其法。”是岁，天子开天章阁，召大臣问天下事，以手诏责范公等。而议事者争言天下利害，务欲更革诸事。公独无一言，问之，则曰：“吾病未能也。”公于荣利既薄，临祸福，不为喜惧，其视世事，若无一可以动其心者，惟以天下善人君子亨否为己休戚，遂以此卒。此其为志岂小哉？岂有病而不能者哉？公诚素病，而任之以事，所至必皆有为。使其寿且不死而用，其必有所为，岂其不欲空言而已者哉！呜呼！公享年四十有五。官至度支郎中，阶朝奉大夫，动上护军，爵平晋男。娶周氏，某县君，生子某。曾祖讳某，祖讳某，皆赠太师、尚书、中书令。考讳某，官至兵部郎中，有贤行，赠户部尚书。公以某年某月某日卒于陕，某年某月某日葬于某所先茔之次。铭曰：仕不为利，以行其仁。处丰自薄，而清厥身。其仁谁思，不在吏民？其清孰似？以遗子孙。铭以昭之，以告后人。【袁州宜春县令赠太师中书令兼尚书令冀国公程公神道碑铭〈至和二年〉】上即位之十有六年，今镇安军节度使、检校太师、同中书门下平章事程公，自三司使、吏部侍郎为参知政事，乃诏有司宠其祖考，于是赠其皇考故袁州宜春县令为太子少师。公在政事，迁尚书左丞，又赠太子太师；其为资政殿学士、工部尚书，又赠太师中书令；其为宣徽北院使、武昌军节度使，又赠兼尚书令；其为武胜军节度使、同中书门下平章事，追封定国公，徙镇镇安，又追封冀国公。惟冀国公讳某，字某。少举明经，仕不得志。退居于家，畜德不施，贻其后世。而相国太师，实为之子，初以文学举进士高第，历馆阁，掌制命。隽德伟望，显于朝廷，遂为中丞，执国之宪。尹正京邑，有声蜀都，乃由三司，入与大政。公亦自太常博士累赠兵部侍郎，遂迁太师中书、尚书令，位皆一品。有国定冀，以启其封。虽发不自躬，而其施益远。晦于一时，而显于百世。盖夫享于身者，有时而止；施于后者，其耀无穷。表于其乡，以劝为善。可谓仁人之利博矣。惟程氏之先，自重、黎历夏、商、周，而程伯休父始见于诗书，其后世远而分。至唐定氏族，而程氏之望分为七。中山之程，盖出于魏安乡侯昱之后也。公世为中山博野人。曾祖讳某，赠太师。祖妣齐氏，吴国夫人。考讳某，赠太师中书令。妣吴氏，秦国夫人。当唐末五代，天下乱于兵，程氏再世不仕。后唐长兴三年，公之皇考以神童举，官至太子赞善大夫。宋兴于今百年，而程氏亦再显。太平兴国初，公之从祖羽，佐太宗自晋王即皇帝位，为文明殿学士，官至兵部侍郎。今相国太师出入将相，为时名臣。子孙蕃昌，世族昭著。推其所自来者远矣。初，公与其仲父象明同举《春秋》，皆中第。是时，从祖以给事中知开封府，召公及象明谓曰：“吾新被宠天子，待罪于此，不欲子弟并登科。”使其自择去就。公因让其从父，自引去，从祖颇贤之。其后累举不中，从祖谓曰：“由我困汝。”退而使人察公，无悔色，由是大嗟异之，以为不可及。太平兴国五年，遂以明经中第，为虔州赣县尉、蔡州上蔡主簿、袁州宜春令，所至皆有惠爱。公事母至孝，与其兄弟怡怡，为乡里所称。而仕宦不求名誉，为赣县尉七年不代，既罢宜春，遂不复仕。退居于蔡州，淳化三年七月某日，以疾卒于家，享年四十有九。以天圣十年十一月某日，葬于郑州管城县马亭乡之北田村。夫人楚氏，追封晋国夫人。子男五人：长曰瓘，官至太常博士；次曰瑗、曰琬，皆早卒；次曰琳，相国太师也；次曰琰，国子博士。女一人，适某人。诸孙九人。铭曰：远矣程侯，颛顼之苗。始自重黎，历夏商周。惟伯休父，声施孔昭。世不绝闻，盛于有唐。程分为七，三祖安乡。广平、中山，以暨济阳。中山之程，出自灵洗。实昱裔孙，仕于陈季。陈灭散亡，播而北迁。公世中山，为博野人。道德家潜，孝悌邦闻。不耀自躬，以贻后昆。惟后有人，将相文武。有国宠章，覆其考祖。定冀之封，实开土宇。程世其隆，公多孙子。有畜其源，发而孰御？刻铭高原，以示来者。<hr>
