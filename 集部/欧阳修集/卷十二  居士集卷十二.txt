<h4>《集部·欧阳修集·卷十二  居士集卷十二》<b class="x">作者：欧阳修</b></h4>
◎律诗五十六首【送谢中舍二首〈皇祐元年〉】滁南幽谷抱山斜，我凿清泉子种花。故事已传遗老说，世人今作画图夸。金闺引籍子方壮，白发盈簪我可嗟。试问弦歌为县政，何如尊俎乐无涯。喜闻嘉誉蔼淮壖，又看吴帆解画船。陇亩遗民谈旧政，江山余思入新篇。人生白首吾今尔，仕路青云子勉旃。举棹南风吹酒醒，离觞莫惜少留连。【酬张器判官泛溪】园林初夏有清香，人意乘闲味愈长。日暖鱼跳波面静，风轻鸟语树阴凉。野亭飞盖临芳草，曲渚回舟带夕阳。所得平时为郡乐，况多嘉客共衔觞。【西园石榴盛开】荒台野径共跻攀，正见榴花出短垣。绿叶晚莺啼处密，红房初日照时繁。最怜夏景铺珍簟，尤爱晴香入睡轩。乘兴便当携酒去，不须旌骑拥车辕。【西湖戏作示同游者〈皇祐元年〉】菡萏香清画舸浮，使君宁复忆扬州。都将二十四桥月，换得西湖十顷秋。【梦中作】夜凉吹笛千山月，路暗迷人百种花。棋罢不知人换世，酒阑无奈客思家。【秀才欧世英惠然见访于其还也聊以赠之〈皇祐元年〉】相逢十年旧，暂喜一尊同。昔日青衫令，今为白发翁。俟时君子守，求士有司公。况子之才美，焉能久困穷。【送杨君之任永康】剑峰云栈未尝行，图画曾看已可惊。险若登天悬鸟道，下临无地泻江声。折腰莫以微官耻，为政须通异俗情。况子多才兼美行，荐章期即达承明。【纪德陈情上致政太傅杜相公二首〈皇祐二年〉】俭节清名世绝伦，坐令风俗可还淳。貌先年老因忧国，事与心违始乞身。四海仪刑瞻旧德，一尊谈笑作闲人。铃斋幸得亲师席，东向时容问治民。事国一心勤以瘁，还家五福寿而康。风波已出凭忠信，松柏难凋耐雪霜。昔日青衫遇知己，今来白首再升堂。里门每入从千骑，宾主俱荣道路光。【太傅杜相公索聚星堂诗谨成〈皇祐二年〉】楚肆固知难衒玉，丘门安敢辄论诗。藏之十袭真无用，报以双金岂所宜。已恨语言多猥冗，况因杯杓正淋漓。愿投几格资咍噱，欲展须于欲睡时。【和太傅杜相公宠示之作〈皇祐二年〉】平生孤拙荷公知，敢向公前自衒诗？忧患飘流诚已甚，文辞衰落固其宜。非高仅比巴音下，少味还同鲁酒漓。两辱嘉篇永为宝，岂惟荣耀诧当时。【太傅杜相公有答兖州待制之句其卒章云独无风雅可流传因辄成〈皇祐二年〉】南都已见成新集，东鲁休嗟未作诗。霖雨曾为天下福，甘棠何止郡人思。元刘事业时无取，姚宋篇章世不知。二美惟公所兼有，后生何者欲攀追。【依韵答杜相公宠示之作〈皇祐三年〉】醉翁丰乐一闲身，憔悴今来汴水滨。每听鸟声知改节，因吹柳絮惜残春。平生未省降诗敌，到处何尝诉酒巡。壮志销磨都已尽，看花翻作饮茶人。【依韵和杜相公喜雨之什〈皇祐三年〉】岁时丰俭若循环，天幸非由拙政然。一雨虽知为美泽，三登犹未补凶年。桑阴蔽日交垂路，麦穗含风秀满田。千里郊原想如画，正宜携酒望晴川。【谢太傅杜相公宠示嘉篇〈皇祐三年〉】凛凛节奇霜涧柏，昭昭心莹玉壶冰。正身尚可清风俗，当暑何须厌郁蒸。麈柄屡挥容请益，龙门虽峻忝先登。立朝行己师资久，宁止篇章此服膺。【答杜相公宠示去思堂诗〈皇祐三年〉】当年丞相倦洪钧，弭节初来颍水。惟以琴尊乐嘉客，能将富贵比浮云。西溪水色春长绿，北渚花光暖自薰。去思堂在北渚之北，临西溪。溪，晏公〈所开也。〉得载公诗播人口，去思从此四夷闻。【答太傅相公见赠长韵〈皇祐三年〉】踪迹本羁单，登门二十年。平生任愚拙，自进耻因缘。忧患经多矣，疲驽尚勉旃。凋零莺谷友，〈修与尹师鲁、苏子美同出门下。〉憔悴雁池边。忽忽良时失，区区俗虑阗。公斋每偷暇，师席屡攻坚。善诲常无倦，余谈亦可编。〈每接公论议，皆立朝行己之节。至于谈笑之间，亦多记朝廷故事。皆可纪录，以贻后生。〉仰高虽莫及，希骥岂非贤。报国如乖愿，归耕宁买田。期无辱知己，肯逐利名迁？【借观五老诗次韵为谢〈皇祐三年〉】脱遗轩冕就安闲，笑傲丘园纵倒冠。白发忧民虽种种，丹心许国尚桓桓。鸿冥得路高难慕，松老无风韵自寒。闻说优游多倡和，新篇何惜尽传看？【答杜相公惠诗〈皇祐三年〉】药苗本是山家味，茶具偏于野客宜。敢以微诚将薄物，少资清兴入新诗。言无俗韵精而劲，笔有神锋老更奇。二宝收藏传百世，岂惟荣耀诧当时。【去思堂手植双柳今已成阴因而有感〈至和元年〉】曲阑高柳拂层檐，却忆初栽映碧潭。人昔共游今孰在，树犹如此我何堪！壮心无复身从老，世事都销酒半酣。后日更来知有几，攀条莫惜驻征骖。【和陆子履再游城西李园〈至和二年〉】京师花木类多奇，常恨春归人不归。车马喧喧走尘土，园林处处锁芳菲。残红已落香犹在，羁客多伤涕自挥。我亦悠然无事者，约君联骑访郊圻。【内直对月寄子华舍人持国廷评〈至和二年〉】禁署沉沉玉漏传，月华云表溢金盘。纤埃不隔光初满，万物无声夜向阑。莲烛烧残愁梦断，蕙炉薰歇觉衣单。水精宫锁黄金阙，故比人间分外寒。【答子华舍人退朝小饮官舍〈至和二年〉】玉阶朝罢卷晨班，官舍相留一笑间。与世渐疏嗟已老，得朋为乐偶偷闲。红笺搦管吟红药，绿酒盈尊舞绿鬟。自是风情年少事，多惭白发与苍颜。【内直晨出便赴奉慈斋宫马上口占〈至和二年〉】凌晨更直九门开，驱马悠悠望禁街。霜后楼台明晓日，天寒烟雾著宫槐。山林未去犹贪宠，尊酒何时共放怀。已觉萧条悲晚岁，更怜衰病怯清斋。【景灵朝谒从驾还宫〈至和元年〉】琳馆清晨蔼瑞氛，玉旒朝罢奏韶、钧。绿槐夹路飞黄盖，翠辇鸣鞘向紫宸。金阙日高犹泫露，彩旗风细不惊尘。自惭白首追时彦，行近储胥忝侍臣。【忆滁州幽谷】滁南幽谷抱千峰，高下山花远近红。当日辛勤皆手植，而今开落任春风。主人不觉悲华发，野老犹能说醉翁。谁与援琴亲写取，夜泉声在翠微中。【和韩学士襄州闻喜亭置酒】嶻嶭高城汉水边，登临谁与共跻攀。清川万古流不尽，白鸟双飞意自闲。可笑沉碑忧岸谷，谁能把酒对江山。少年我亦曾游目，风物今思一梦还。【寄题梅龙图滑州溪园〈嘉祐元年〉】闻说溪园景渐佳，遥知清兴已无涯。饮阑归骑多乘月，雪后寻春自探花。百啭黄鹂消永日，双飞白鸟避鸣笳。平生喜接君酬唱，不得尊前咏落霞。【奉使道中五言长韵〈至和二年〉】初旭瑞霞烘，都门祖帐供。亲持使者节，晓出大明宫。城阙青烟起，楼台白雾中。绣鞯骄跃跃，貂袖紫蒙蒙。朔野惊飙惨，边城画角雄。过桥分一水，回首羡南鸿。地理山川隔，天文日月同。儿童能走马，妇女亦腰弓。度险行愁失，盘高路欲穷。山深闻唤鹿，林黑自生风。松壑寒逾响，冰溪咽复通。望平愁驿迥，野旷觉天穹。骏足来山北，轻禽出海东。合围飞走尽，移帐水泉空。讲信邻方睦，尊贤礼亦隆。斫冰烧酒赤，冻脍缕霜红。白草经春在，黄沙尽日濛。新年风渐变，归路雪初融。祗事须强力，嗟予乃病翁。深惭汉苏武，归国不论功。【奉使契丹初至雄州〈至和二年〉】古关衰柳聚寒鸦，驻马城头日欲斜。犹去西楼二千里，行人到此莫思家。【奉使契丹回出上京马上作〈至和二年〉】紫貂裘暖朔风惊，潢水冰光射日明。笑语同来向公子，马头今日向南行。【送渭州王龙图〈至和二年〉】汉军十万控山河，玉帐优游暇日多。夷狄从来怀信义，庙堂今不用干戈。吟余画角吹残月，醉里红灯炫绮罗。此乐直须年少壮，嗟余心志已蹉跎。【李留后家闻筝坐上作】余少时，尝闻一钧容老乐工筝声，与时人所弹绝异，云是前朝教坊旧声，其后不复闻。至此始复一闻也。不听哀筝二十年，忽逢纤指弄鸣弦。绵蛮巧啭花间舌，呜咽交流冰下泉。尝谓此声今已绝，问渠从小自谁传？尊前笑我闻弹罢，白发萧然涕泫然。【送郓州李留后】北州遗颂蔼嘉声，东土还闻政有成。组甲光寒围夜帐，彩旗风暖看春耕。金钗坠鬓分行立，玉麈高谈四坐倾。富贵常情谁不羡，爱君风韵有余清。【子华学士儤直未满遽出馆伴病夫遂当轮宿辄成拙句奉呈〈嘉祐二年〉】万钉宝带烂腰镮，赐宴新陪一笑欢。金马并游年最少，玉堂初直夜犹寒。自嗟零落凋颜鬓，晚得飞翔接羽翰。今日遽闻催递宿，不容多病养衰残。【礼部贡院阅进士就试〈嘉祐二年〉】紫案焚香暖吹轻，广庭清晓席群英。无哗战士衔枚勇，下笔春蚕食叶声。乡里献贤先德行，朝廷列爵待公卿。自惭衰病心神耗，赖有群公鉴裁精。【和梅圣俞元夕登东楼〈嘉祐二年〉】游豫恩同万国欢，新年佳节候初还。华灯烁烁春风里，黄伞亭亭瑞雾间。可爱清光澄夜色，遥知喜气动天颜。自怜曾预称觞列，独宿冰厅梦帝关。【再和〈嘉祐二年〉】禁城车马夜喧喧，闲绕危阑去复还。遥望觚棱烟霭外，似闻天乐梦魂间。岂无尊酒当佳节，况有朋欢慰病颜。待得归时花在否？春禽檐际已关关。【又和〈嘉祐二年〉】凭高寓目偶乘闲，袨服游人见往还。明月正临双阙上，行歌遥听九衢间。黄金络马追朱幰，红烛笼纱照玉颜。与世渐疏嗟老矣，佳辰乐事岂相关。【忆鹤呈公仪〈嘉祐二年〉】一笑相欢乐得朋，诵君双鹤句尤清。高怀自喜凌云格，俗耳谁思警露声。所好与时虽异趣，累心于物岂非情。归休约我携琴去，共看婆娑舞月明。【答王禹玉见赠〈嘉祐二年〉】昔时叨入武成宫，曾看挥毫气吐虹。梦寐闲思十年旧，笑谈今此一尊同。喜君新赐黄金带，顾我宜为白发翁。自古荐贤为报国，幸依精识士称公。【答王内翰范舍人〈嘉祐二年〉】相从一笑欢无厌，屡获新篇喜可涯。自昔居前诮糠秕，幸容相倚愧蒹葭。白麻诏令追三代，青史文章自一家。我亦谏垣新忝命，君恩未报发先华。【戏答圣俞持烛之句〈嘉祐二年〉】辱君赠我言虽厚，听我酬君意不同。病眼自憎红蜡烛，何人肯伴白须翁。花时浪过如春梦，酒敌先甘伏下风。惟有吟哦殊不倦，始知文字乐无穷。【小桃】雪里花开人未知，摘来相顾共惊疑。便当索酒花前醉，初见今年第一枝。【戏书〈嘉祐二年〉】支离多病叹衰颜，赖得群居一笑欢。人老思家甚年少，身闲泥酒过春寒。来时御柳天街冻，归去梨花禁篽残。纵使开门佳节晚，未妨双鹤舞霜翰。【春雪〈嘉祐二年〉】逗晓风声恶，褰帘雪势斜。应怜未归客，故勒欲开花。病思寒添睡，春愁梦在家。谁能慰寂寞，惟有酒如霞。【和梅公仪尝花〈嘉祐二年〉】溪山击鼓助雷惊，逗晓灵芽发翠茎。摘处两旗香可爱，贡来双凤品尤精。寒侵病骨惟思睡，花落春愁未解酲。喜共紫瓯吟且酌，羡君萧洒有余清。【和较艺书事〈嘉祐二年〉】相随怀诏下天阍，一锁南宫隔几旬。玉麈清谈消永日，金尊美酒惜余春。杯盘饧粥春风冷，池馆榆钱夜雨新。犹是人间好时节，归休过我莫辞频。【和公仪赠白鹇〈嘉祐二年〉】梅公怜我髭如雪，赠以双禽意有云。但见寻常思白兔，便疑不解醉红裙。吟斋虽喜留闲客，野性宁忘在岭云。我有铜台方尺瓦，惭非玉案欲酬君。【再和〈用其韵。嘉祐二年〉】佳玩能令百事忘，岂惟闲伴倒余缸。珍奇来自海千里，皎洁明如璧一双。日暖朝笼青石砌，春寒夜宿碧纱窗。蛮烟瘴雾虽生处，何必区区忆陋邦。【和圣俞春雨〈嘉祐二年〉】檐瓦萧萧雨势疏，寂寥官舍与君俱。身遭锁闭如鹦鹉，病识阴晴似鹁鸪。年少自愁花烂漫，春寒偏著老肌肤。莫嫌来往传诗句，不尔须当泥酒壶。【出省有日书事〈嘉祐二年〉】凌晨小雨压尘轻，闲忆登高望禁城。树色连云春泱漭，风光著草日晴明。看榆吐荚惊将落，见鹊移巢忽已成。谁向儿童报归日：为翁寒食少留饧。【和较艺将毕〈嘉祐二年〉】槐柳来时绿未匀，开门节物一番新，踏青寒食追游骑，赐火清明忝侍臣。拂面蜘蛛占喜事，入帘蝴蝶报家人。莫嗔年少思归切，白发衰翁尚惜春。【喜定号和禹玉内翰〈用其韵。嘉祐二年〕】冲鉴惭叨选，英豪此所钟。古今参雅郑，善恶杂皋共。挥翰飘飘思，怀奇落落胸。披文惊可畏，奏下始开封。但喜真才得，宁虞横议攻。欲知儒学盛，首善本三廱。【和出省〈国朝之制礼部考定卷子奏上字号差台官一人拆封出榜。嘉祐二年〉】僮奴袱被莫相催，待报霜台御史来。晴陌便当联骑去，春风任放百花开。文章纸贵争驰誉朝野人言庆得才。共向丹墀侍临选，莫惊鳞鬛化风雷。<hr>
