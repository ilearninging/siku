<h4>《集部·欧阳修集·卷二十八  居士集卷二十八》<b class="x">作者：欧阳修</b></h4>
◎墓志六首【江宁府句容县令赠尚书兵部员外郎王公〈代恕〉墓志铭〈庆历四年〉】王氏世家开封陈留之通许镇，咸平中，分通许为咸平县，故王氏今为开封咸平人。公讳某，字某。曾祖讳丕，祖讳祚，父讳锐，世以资雄里中，不乐仕宦而好施，其有以赒人之急。及公而资益衰，乃叹曰：“吾闻施于为政，其利可以赒天下，资安足道哉！”乃慨然以孔氏《尚书》举于有司，累不中；因就他选，曰：“可以为政，何择焉。”初任莱州莱阳主簿，会令坐事解去，公署令事，告其民曰：“令欲为法简而利民博者当何为？去其甚恶可也。”乃缚故吏唐权，条其宿恶上于州，杖其脊而遣之。县之奸豪，皆敛色屏气，指权相戒不可犯公法。公曰：“使我为令期年，不独善人不惧恶人，可使恶人为善也。”已而河决东平，公部县丁夫数千，召权署队长，权喜曰：“公许我自新矣。”卒以丁夫治河为诸县最。历婺州兰溪尉、陈州项城主簿，会岁旱蝗，州守风吏按田者言旱不为灾，公与守争至三四，民得复，乃已。改颍州司法参军，州民药氏为盗，会赦，出入里闾，操弓矢，为民害。有朱氏者，募客二人谋杀之，法当死。公曰：“为法所以辅善而禁恶也，今杀良民为恶盗报仇，岂法意邪？”乃状列之，朱氏得减死。改华州司法，迁苏州之吴江、江宁之句容二县令，遂老于京师。以某年某月某日卒于家，享年六十有九。公好学善书，喜宾客，务赒人缓急。而为性宽静沈默，左右丞史有不如意，未尝笞责，诸子问之，则曰：“刑法岂为喜怒设邪？”公初娶赵氏，永安郡太君；后娶李氏，陈留郡太君。子男十人，二早卒。女二人，一卒于家，一适朱氏。庆历四年九月庚申，葬于开封尉氏蒋成乡柏子原之新茔。于其葬也，长子拱璧，右侍禁；次拱之，左班殿直；次拱德，卫州获嘉县令；次拱安，右班殿直；次拱己，守将作监主簿；次拱式，尉氏县尉；次辰，右谏议大夫、权御史中丞；次拱著，歙州司户参军、以中丞之贵累赠尚书兵部员外郎，将葬，中丞君泣而语其伯仲曰：“吾家通许，世有阴德于人而无兴者，至吾先君不有于其躬而以贻后世。小子不佞，幸得备员御史府，进退大夫之后。小子何有焉？然惧乎后世徒见王氏之兴，而不知吾世积渐之所以来者若此，其可无铭？”乃来求铭。铭曰：公世以资，施德于人。至公资衰，乃施于官。有子之一，足大公门。矧公多子，多子多孙。惟彼世德，如流有源。其来者远，愈积益蕃。铭昭其昧，以永厥存。【永州军事判官郑君墓志铭〈庆历四年〉】郑君讳平，字某，卫州卫阳人也。少倜傥，有大志。举进士，中天禧三年甲科，为郴州军事推官、监潭州茶场。坐茶恶免官。久之，试秘书省校书郎，知连州阳山县，为道州军事推官。丁母忧，服除，调永州军事判官、监衡州茭源银冶。以疾去官。庆历三年七月某日卒于家，享年五十有一。以某年某月某日，葬于某所。曾祖讳某，永州祁阳令。祖讳某，江宁府建宁县令。父讳某，道州军事判官。君娶孙氏，赠尚书工部侍郎冕之女。子男六人：綯、总、纪、经、维、绶，綯早卒，总举进士出身，亦早卒。孙七人，皆幼。君世仕不显，少孤而贫。母夫人某氏，贤母也，教其三子以学，皆有立。君与其兄本、弟革，皆举进士及第。君初监茶场，茶实不恶，上官挟他事以罪中之。君不自辩，竭其资以偿，解官而去，无愠色。及为阳山，有善政，民甚爱之。其既以疾废，慨然叹曰：“吾少力学，而不幸废以疾，吾终不用于时矣，安事空言哉？”即取其平生所为文稿，悉焚之。呜呼！君之志可哀也已。自三代《诗》、《书》已来，立言之士多矣，其始无不欲其言之传也，而散亡摩灭、泯然不复见于后世者，何可胜数！或暂见而终没，或其言虽传而其人不为世所贵者有矣，惟君子有诸躬而不可掩者，不待自言而传也。君之不欲见于空言，其可谓善虑于无穷者矣，其志岂不远哉！虽然，君之志既不自见于言，而宜有为之著者，铭所以彰善而著无穷也，乃为之铭曰：夫惟自信者不疑，知命者不惑。故能得失不累其心，喜愠不见其色。呜呼郑君！学几于此，斯可谓之君子。【大理寺丞狄君墓志铭〈庆历五年〉】距长沙县西三十里新阳乡梅溪村，有墓曰狄君之墓者，乃予所记谷城孔子庙碑所谓狄君栗者也。始君居谷城，有善政，尝已见于予文。及其亡也，其子遵谊泣而请曰：“愿卒其详而铭之，以终先君死生之赐。”呜呼！予哀狄君者，其寿止于五十有六，其官止于一卿丞。盖其生也，以不知于世而止于是，若其殁而又无传，则后世遂将泯没，而为善者何以劝焉？此予之所欲铭也。君子仲庄，世为长沙人。幼孤，事母，乡里称其孝。好学自立年四十，始用其兄棐荫，补英州真阳主簿。再调安州应城尉，能使其县终君之去无一人为盗。荐者称其材任治民，乃迁谷城令。汉旁之民，惟邓、谷为富县，尚书铨吏常邀厚赂以售贪令，故省中私语以一二数之，惜为奇货，而二邑之民未尝得廉吏，其豪猾习以赇贿污令而为自恣。至君一切以法绳之，奸民、大吏不便君之政者，往往诉于其上，虽按覆，率不能夺君所为。其州所下文符，有不如理，必辄封还。州吏亦切齿，求君过失不可得，君益不为之屈。其后民有讼田而君误断者，诉之，君坐被劾。已而县籍强壮为兵，有告讼田之民隐丁以规避者，君笑曰：“是尝诉我者，彼冤民能自伸，此令之所欲也，吾岂挟此而报以罪邪？”因置之不问，县民繇是知君为爱我。是岁，西北初用兵，州县既大籍强壮，而讹言相惊，云当驱以备边。县民数万聚邑中，会秋，大雨霖，米踊贵绝粒。君发常平粟赈之，有司劾君擅发仓廪。君即具伏，事闻，朝廷亦原之，又为其民正其税籍之失，而使得岁免破产之患。逾年，政大洽，乃修孔子庙，作礼器，与其邑人春秋释奠而兴于学。时予为乾德令，尝至其县，与其民言，皆曰：“吾邑不幸，有生而未识廉吏者，而长老之民所记才一人，而继之者今君也。”问其一人者，曰张及也。推及之岁至于君，盖三十余年，是谓一世矣。呜呼！使民更一世而始得一良令，吏其可不慎择乎？君其可不惜其殁乎？其政之善者可遗而不录乎？君用谷城之绩，迁大理寺丞、知新州，至则丁母夫人郑氏忧。服除，赴京师，道病，卒于宿州，实庆历五年七月二十四日也。曾祖讳崇谦，连州桂阳令。祖讳文蔚，全州清湘令。父讳杞，不仕。君娶荥阳郑氏，生子男二人，遵谊、遵微，皆举进士。女四人，长适进士胡纯臣，其三尚幼。其铭曰：强而仕，古之道。终中寿，不为夭。善在人，宜有后。铭于石，著不朽。【陇城县令赠太常博士吕君墓志铭〈庆历八年〉】君讳士元，字佐尧，江宁人也。咸平二年举明经，为潭州醴陵尉，庐州司理参军，宁州彭原、广州四会县令，又为湖州司理、泗州录事参军，吉州太和、秦州陇城县令，以疾卒于官，享年六十有五。娶阎氏，生子四人：曰渊、曰溱、曰淙、曰淇。阎氏年七十三，后君十五年以卒。子淙，后其母三月卒。以庆历八年十二月二十日，以阎氏之丧合葬于扬州江都县东兴乡马坊村先茔之次。君为人刚介有节，长于为政。醴陵、太和皆大邑，民喜斗讼，往往因事中吏以法，吏多不免。而君日与长吏争曲直，下为邑民伺候，终无毫发过失可得，而民卒爱思之。四会近海，俗杂蛮夷，君尤知其人之利害。事所经决，后有欲辄改更者，民必自言于廷曰：“此吕君所决，岂可动邪？”后人亦莫能改也。君仕三十余年，以一县令之禄，衣食其族四十余口，虽薄而必均。夫人阎氏，尤能为勤俭。子渊、溱皆举进士，溱有贤材，以文学选中第一，今渊为秘书丞，溱著作郎、直集贤院。以溱官得封赠，赠君太常博士；母夫人封天长县太君。呜呼！吕君官虽卑，惠于其民，足以为政；禄虽薄，周于其族，足以为仁；身虽不显，而有子以大其门，足以彰为善之效。君之皇祖讳裕，赠兵部尚书。皇考讳文膺，官至太子左赞善大夫。自宋兴百年间，吕姓之族五显于世，君之叔父刑部侍郎、集贤院学士文仲实为先朝名臣，而今君有贤子，又将显吕氏之族于后。于其葬也，是宜铭以志。其铭曰：善无不报，报不必同。或在其后，或及其躬。积久发迟，逾远弥昌。如其不信，考此铭章。【尹师鲁墓志铭〈庆历八年〕】师鲁，河南人，姓尹氏，讳洙。然天下之士识与不识皆称之曰师鲁，盖其名重当世。而世之知师鲁者，或推其文学，或高其议论，或多其材能。至其忠义之节，处穷达，临祸福，无愧于古君子，则天下之称师鲁者未必尽知之。师鲁为文章，简而有法。博学强记，通知今古，长于《春秋》。其与人言，是是非非，务穷尽道理乃已，不为苟止而妄随，而人亦罕能过也。遇事无难易，而勇于敢为，其所以见称于世者，亦所以取嫉于人，故其卒穷以死。师鲁少举进士及第，为绛州正平县主簿、河南府户曹参军、邵武军判官。举书判拔萃，迁山南东道掌书记、知伊阳县。王文康公荐其才，召试，充馆阁校勘，迁太子中允。天章阁待制范公贬饶州，谏官、御史不肯言。师鲁上书，言仲淹臣之师友，愿得俱贬。贬监郢州酒税，又徙唐州。遭父丧，服除，复得太子中允、知河南县。赵元昊反，陕西用兵，大将葛怀敏奏起为经略判官。师鲁虽用怀敏辟，而尤为经略使韩公所深知。其后诸将败于好水，韩公降知秦州，师鲁亦徙通判濠州。久之，韩公奏，得通判秦州。迁知泾州，又知渭州，兼泾原路经略部署。坐城水洛与边臣略异议，徙知晋州。又知潞州，为政有惠爱，潞州人至今思之。累迁官至起居舍人，直龙图阁。师鲁当天下无事时独喜论兵，为《叙燕》、《息戍》二篇行于世。自西兵起，凡五六岁，未尝不在其间，故其论议益精密，而于西事尤习其详。其为兵制之说，述战守胜败之要，尽当今之利害。又欲训土兵代戍卒，以减边用，为御戎长久之策，皆未及施为。而元昊臣，西兵解严，师鲁亦去而得罪矣。然则天下之称师鲁者，于其材能，亦未必尽知之也。初，师鲁在渭州，将吏有违其节度者，欲按军法斩之而不果。其后吏至京师，上书讼师鲁以公使钱贷部将，贬崇信军节度副使，徙监均州酒税。得疾，无医药，舁至南阳求医。疾革，隐几而坐，顾稚子在前，无甚怜之色，与宾客言，终不及其私。享年四十有六以卒。师鲁娶张氏，某县君。有兄源，字子渐，亦以文学知名，前一岁卒。师鲁凡十年间三贬官，丧其父，又丧其兄。有子四人，连丧其三。女一适人，亦卒。而其身终以贬死。一子三岁，四女未嫁，家无余资，客其丧于南阳不能归。平生故人无远迩皆往赙之，然后妻子得以其柩归河南，以某年某月某日葬于先茔之次。余与师鲁兄弟交，尝铭其父之墓矣，故不复次其世家焉。铭曰：藏之深，固之密。石可朽，铭不灭。【太子中舍梅君墓志铭〈皇祐元年〉】故太子中舍致仕梅君，讳让，字克让，世为宣城人。常以文学仕进，君独不肯仕，其弟询勉之，君曰：“士之仕也，进而取荣禄易，欲行其志而无愧于心者难。吾岂不欲仕哉？居其官不得行其志，食其禄而有愧于其心者，吾不为也。今吾居父母之邦，事长老以恭，接朋友以信，守吾坟墓，安吾里闾，以老死而无恨，此吾志也。”其弟后贵显，必欲官之，君坚不肯，乃奏任君大理评事，致仕于家。有子六人：曰尧臣、曰正臣、曰彦臣、曰禹臣、曰纯臣，其一早亡，其三子皆仕宦。而尧臣有名当世，今为国子博士，累以郊祀恩，进君为太子中舍。君既老，尧臣来归，朱服象笏侍君旁，乡人不荣其子而荣其父。尧臣等皆以君年高，愿留养，君不许，曰：“此非吾意也。”顾其二子曰：“勉尔朝夕，以辅吾老。”顾其三子曰：“勉尔名誉，以为吾荣。居者养吾体，仕者养吾志，可也。”君享年九十有一，康强无恙，以皇祐元年正月朔卒于家。其子尧臣泣请于其友庐陵欧阳修曰：“尧臣不肖，仕不显而无闻，不足以成吾先人之志；退托文字以铭后世，又不敢以自私。”予乃为之铭曰：志之充，乐也中。寿以隆，福有终。铭无穷，耀幽宫。<hr>
