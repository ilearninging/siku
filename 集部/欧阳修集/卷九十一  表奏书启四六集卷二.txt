<h4>《集部·欧阳修集·卷九十一  表奏书启四六集卷二》<b class="x">作者：欧阳修</b></h4>
◎表状札子三十首【谢赐对衣状〈至和元年六月〉】右臣伏以粹然玉色，方觐于清光；贲以身章，遽蒙于宠赐。授受之际，兢惧交相。伏念臣材靡及中，器非周用。遘光华之在旦，荷荣禄以逾涯。非惟罪谤之多罹，实亦祸罚之并至。苟存遗体，仅续余生。敢谓伏蒙尊号皇帝陛下，覆焘之恩，幽微必及，召从庐次，复以官联。当陛见之云初，陈笥衣而有焕。饰躬增耀，愈彰不称之讥；处物虽愚，犹识谢生之所。臣无任。【谢对衣金带鞍辔马状〈至和元年〉】右臣伏蒙圣慈，以臣入院，特赐衣一对、金带一条、金镀银鞍辔马一匹者。禁林促召，弥峻于近班；慈泽逾涯，复叨于蕃锡。退循昧陋，曷称晖荣？伏念臣素乏艺文，久尘清近。神都繁浩，常惧于旷官；内署凝严，遽叨于厕职。便蕃曲被，兢栗方深。岂谓载厚宸慈，式垂宠赉。兼金锡带，荣逾廓落之名；在笥颁衣，愧甚曳娄之刺。辍以内闲之骏，饰精宝校之光。俯耀微躯，仰惭殊渥。庸何酬补，但誓糜捐。臣无任。【辞翰林学士奏〈至和元年九月〉】臣今日准阁门告报，蒙恩除臣翰林学士，所降敕告，臣未敢祗受。窃以内制之职，选用非轻。臣以庸虚，缪尘侍从，岁月虽久，能效无闻。居外任不历烦难，在朝廷未有补益。见居学士之职，已甚厚颜，岂敢更希荣进？况臣屯蹇之迹，忧患所侵。齿发凋残，心志衰耗。向侍老母，久缠疾恙；寻丁忧制，仅有余生。累岁以来，学业荒废，诏诰之任，尤非所当。欲望圣慈，察臣衰拙，所有恩命，特赐寝停。臣无任。【谢宣召入翰林状〈至和元年〉】使车入里，君命在门。闾巷惊传，岂识朝廷之故事；缙绅竦叹，以为儒者之至荣。在臣之愚，何以堪此？窃以文章之任，自古非轻。待遇宠荣，至有私人之目；询谋献纳，因加内相之名。恩既异于常伦，人愈难于称职。伏念臣器非宏远，识匪该明，学不通古今之宜，材不识方圆之用。久叨尘于侍从，曾莫著于劳能。而自出守外藩，近遭家祸，苟存余喘，复齿周行。风波流落者十年，天日再瞻于双阙。进对之际，已萧飒于霜毛；慰劳有加，赐悯怜于玉色。形神若此，志意可知。身已分于早衰，心敢萌于希进？加以羁危之迹，仇嫉交攻，进退动系于群言，论议多烦于睿听。虽覆载之造，每赐保全；而孤蹇偷安，常思引去。敢谓伏蒙尊号皇帝陛下，俯怜旧物，曲轸宸慈，因内署之阙员，俾备官而承乏。臣敢不勉寻旧学，益励前修，感遗簪未弃之仁，竭驽马已疲之力。庶申薄效，少答鸿恩。【贺寿星表〈至和三年二月〉】臣某等言：天虽不言，事以象见，保佑圣德，其祉无疆。臣某等〈中贺。〉伏惟尊号皇帝陛下，以忧劳勤俭之志，躬自发愤，而以仁慈宽厚之惠，爱养元元。下洎万邦，小大诸物，咸欲各正性命而毕安其生。上天降监，宜有以报。庚寅之夕，星见南方，占考天文，福在人主。惟天去人不远如此，灾祥在德，可不戒哉！臣等忝备词臣，无所裨补。惟愿清心屏欲，以隆之固，而享无疆之休。【乞洪州札子〈嘉祐二年〉】臣去冬曾有奏陈，乞差知洪州一次，寻以差入贡院，无由再述恳私。伏念臣本以庸愚，叨尘恩宠，一入禁署，迨今三年。进无补于朝廷，退自迫于衰病。眼目昏暗，脚膝行步颇艰，右臂疼痛，举动费力。虽翰苑事无繁剧，圣恩曲赐优容，然非养病尸居之地。兼臣乡里在吉州，昨于丁忧持服时归葬亡母，荒迷之中，庶事未备。本期服阕还朝，上告圣慈，乞一近乡州郡，贵得俸禄，因便营缉。而自叨禁职，荏苒岁时，贪宠忘亲，此又人子之责也。所以夙夜彷徨，不能自止。欲望圣慈悯臣衰朽，察臣恳迫，特许差知洪州一次。取进止。【辞侍读学士札子〈嘉祐三年三月〉】臣准阁门告报，伏蒙圣恩，授臣兼侍读学士。臣伏见侍读之职，最为清近，自祖宗以来，尤所慎选，居其职者，常不过一两人。今经筵之臣一十四人，而侍读十人，可谓多矣。臣以愚缪，忝厕翰林，又充史职、太常礼仪、秘阁、秘书省、尚书礼部、刊修《唐书》。然则在臣不谓无兼职，而经筵又不阙人，忽沐圣慈，特此除授。盖以近年学士相承，多兼此职，朝廷以为成例，不惜推恩。比来外人议者，皆云讲筵侍从人多，无坐处矣。每见有除此职者，则云学士俸薄，朝廷与添请俸。官以人轻，一至于此！欲乞罢臣此命，不使圣朝慎选之清职，遂同例授之冗员。况臣材职浅薄，自少以来，粗习辞章，过蒙进擢，俾尘禁署。中年衰病，常忧废职。至于讲说经义，博闻强记，矧复非臣所长。今耆旧之臣、经术之士并侍讲读者，足以备顾问，承清光。欲望圣慈矜臣不材自知，俾免冒荣之诮。所有告敕，不敢祗受。取进止。【再辞侍读学士状〈嘉祐三年三月〉】右臣准中书札子，以臣辞免侍读学士恩命，奉圣旨，不许辞让者。伏念臣猥以庸虚，过蒙奖擢。禁署为一时清选，既已忝窃；经筵况近例多兼，何必辞让？盖以臣身见兼八职，侍读已有十人，为朝廷惜清职遂为冗员，况讲席不添人，未至阙事，所以敢陈瞽说，乞免冒荣。臣伏见国家近年以来，恩滥官冗，议者但知冗官之弊，不思致弊之因。盖由凡所推恩，便为成例。在上者稍欲裁减，则恐人心之不足；在下者既皆习惯，因谓所得为当然。积少成多，有加无损，遂至不胜其弊，莫知所以裁之。中外之臣，无有贤愚，共知患此。而臣为陛下学士，职号论思，岂有目睹时弊，心知可患，无所献纳，而又自身蹈之？今既已陈述，若又不自践言，则贪荣冒宠，不止寻常之责，而虚辞饰让，又为矫伪之人。此臣所以恐迫惶惑，不自知止也。伏望圣慈矜臣至恳，察臣狂言，许寝新恩，俾安常分。谨具状奏闻，伏候敕旨。【辞开封府札子〈嘉祐三年六月〉】臣伏闻内出诰敕各一道付阁门，除臣兼龙图阁学士、权知开封府。臣以庸拙，久尘侍从。初无劳效，以申补报，日夕循省，常愧心颜。今者曲蒙圣慈误加选用，岂可苟避繁剧，辄希辞免。盖臣有不得已者，须至缕陈。臣自前岁已来，累有奏列，乞一外任差遣。盖以臣久患目疾，年齿渐衰，昏暗愈甚。又自今年春末，忽得风眩。昨于韩绛入学士院敕设日，众坐之中，遽然昏踣，自后往往发动。缘臣所修《唐书》，已见次第，所以盘桓，欲俟书成，便乞补外。岂期圣造，委以治烦。臣素以文辞专学，治民临政既非所长，加以早衰多病，精力不强，窃虑隳官败事，上误圣知。兼所修《唐书》，不过三五月，可以毕手。置局多年，官吏拘留，糜耗供给，今已垂成。若别差人，转成稽滞；只委臣了毕，则恐无暇及之。欲望圣慈，矜臣衰病，才非所长。欲乞别选材能，许臣且仍旧职，候《唐书》成日，乞一外任差遣，以养衰残。今取进止。【乞洪州第二札子〈嘉祐四年正月〉】臣辄有愚恳，上干圣聪，出于至诚，不敢缘饰。臣本以愚懦，别无材能，过蒙恩私，列在侍从，初无补报之效，每以尸素为惭。昨者忽被选差，俾权京尹。臣虽知材力浅薄，衰病侵陵，当此浩穰，实难办济。直以忝厕翰苑，迨今数年，所职清闲，过享优逸，一旦遽蒙烦使，不可再辞，亦欲勉强年岁之间，少陈筋力之效，苟无旷败，乞一外州。不意眼目旧疾，遽然发动。盖自供职以来，旦旦常于灯烛下看读文字，及签书发遣，自早至夜，率以为常，全借眼力。而臣旧患已及十年，两目眊然，中外具见。近一两月来，暗昏疼痛，屡在假告，不无废事。人虽未责，臣岂自安？臣自前累曾陈乞江西差遣一任，欲乞检会臣前后陈乞，依蔡襄例，除臣洪州一次，俾解繁剧，以养衰残。伏望圣慈，特赐矜允。今取进止。【乞洪州第三状】右臣近罄恳私，自陈衰病，愿罢权尹，乞一外州。伏蒙圣恩，降诏不允。臣以庸缪，过叨奖擢，不能陈力，辄欲辞劳，当被刑诛，敢期诏谕？理宜祗惕明训，勉励疲驽。而敢再干天聪，固自愚执者，盖臣有不得已也。臣旧患两目，于今十年。近日以来，发作尤甚，眵泪浸涩，睛瞳眊昏，视物稍多，其痛如割。欲频请假告，则浩穰之地，岂自遑安；欲竭力枝梧，则疾患内攻，有难勉强。夙夜忧畏，不知所为。欲望圣慈，悯臣衰残，察臣愚拙，许解繁剧，假一远外之州，俾之待罪。臣无任瞻天祈恩激切之至。谨具状陈乞，伏候敕旨。【乞洪州第四札子】臣近两曾陈乞差知洪州一任，未蒙恩许。盖以臣衰病不支，难当任使，素心所切，苟欲便私，非敢自图外州，以就优逸。臣年虽五十三岁，鬓须皓然，两目昏暗。自丁忧服阕，便患脚膝。近又风气攻注，左臂疼痛，举动艰难。一身四肢，不病者有几？以此贪冒荣禄，兼处剧繁，实知难济。矧自权行府事以来，三致台谏上言，两烦朝廷起狱。其他碌碌常事，亦无分寸可称。盖其资材本自庸虚，加以精神日渐耗竭。处之清职，则论议谋猷无一可取；擢以烦使，又心力疲惫自诉不能。上赖圣慈怜悯，虽未欲遽弃于外，而臣自处，实所难安。伏见侍从之班，交相出入。昨吕溱、刘敞并请补外，不三数岁，今悉召归。况如臣者，留之无所补，去之无所惜者哉。欲望圣慈，矜臣此志，乞一外任差遣，得以养理衰残。誓于余年，少图报效。今取进止。【辞转给事中札子〈嘉祐四年二月〉】臣近曾陈乞外任差遣，伏蒙圣慈许臣解罢府事，兼授臣给事中。臣本以庸虚，误蒙奖任，不能陈力。况未及期，遽以衰病自求罢去，理当黜责，以励不才，岂宜非时，滥被恩赏？况臣权府之初，已蒙加以兼职，到今才及半年有余。不因朝廷别有差使，只是自以疾病求罢，岂可又转一官？虽圣恩优厚，过宠衰残；而臣自揣量，无容滥受。所有恩命，乞赐停寝，只许令臣归院供职，所贵少安疲病。今取进止。【再辞转给事中札子〈嘉祐四年二月〉】臣近准阁门告报，蒙恩授臣给事中。臣寻曾沥恳，乞赐停寝。今准中书札子，奉圣旨，不许辞让，便令授告敕者。臣本庸材，蒙陛下擢在翰苑。言语侍从，既无所纳，以申报效；任以烦使，又自陈疲病，诉以不能。然则如臣久冒宠荣，果堪何用？上赖圣君优容，未加黜责。岂可授命之日，已蒙加职，不久罢去，又复转官？此臣所以惭惧徊徨，不敢即受也。臣窃见前知府吕公弼差知益州，授枢密直学士，及公弼辞免不行，徙领郡牧，遂却只依旧充龙图阁直学士。王素、蔡襄，并因方面之寄乃迁职。是则罢府供职京师者，不当别有迁转，此近例也。臣非敢饰伪，上烦圣聪，直以恩宠频并，理当辞避。欲望圣慈，察臣无所堪用，矜臣能自揣量，俾寝新恩，免贻群议。今取进止。【举吕公著自代状〈嘉祐四年二月〉】臣伏见司封员外郎、崇文院检讨吕公著，出自相门，躬履儒行。学赡文富，器深识远。而静默寡欲，有古君子之风。用之朝廷，可抑浮俗；置在左右，必为名臣。非惟臣所不如，实当今难得之士。臣今举以自代。【进新修唐书表〈嘉祐五年七月戊戌为提举编修曾公亮作。〉】臣公亮言：窃惟唐有天下，几三百年。其君臣行事之始终，所以治乱兴衰之迹，与其典章制度之英，宜其粲然著在简册。而纪次无法，详略失中，文采不明，事实零落。盖百有五十年，然后得以发挥幽昧，补缉阙亡，黜正伪谬，克备一家之史，以为万代之传。成之至难，理若有待。臣某〈中谢。〉伏惟尊号皇帝陛下，有虞、舜之智而好问，躬大禹之圣而克勤，天下平和，民物安乐。而犹垂心积精，以求治要，日与鸿生旧学，讲论六经，考览前古。以谓商、周以来，为国长久，惟汉与唐，不幸接乎五代，衰世之士，气力卑弱，言浅意陋，不足以起其文。而使明君贤臣隽功伟烈，与夫昏虐贼乱祸根罪首，皆不足暴其善恶，以动人耳目。诚不可以垂劝戒，示久远，甚可叹也。乃因迩臣之有言，适契上心之所闵。于是刊修官、翰林学士臣欧阳修，端明殿学士臣宋祁，与编修官、知制诰臣范镇，臣王畴，集贤校理臣宋敏求，秘书丞臣吕夏卿，著作佐郎臣刘羲叟等，并膺儒学之选，悉发秘府之藏，俾之讨论，共加删定，凡十有七年，成二百二十五卷。其事则增于前，其文则省于旧。至于名篇著目，有革有因，立传纪实，或增或损，义类凡例，皆有据依，纤悉纲条，具载别录。臣公亮典司事领，徒费日月，诚不足以成大典，称明诏，无任惭惧战汗屏营之至。【辞转礼部侍郎札子〈嘉祐五年七月庚子〉】臣准阁门告报，蒙恩除臣礼部侍郎，令臣授告敕者。臣伏思圣恩所及，必以臣近进《唐书》了毕，凡与修书官，并均睿泽。窃缘臣与他修书官不同。检会宋祁、范镇到局，各及一十七年，王畴一十五年，宋敏求、吕夏卿、刘羲叟并各十年已上。内列传一百五十卷，并是宋祁一面刊修，一部书中三分居二。范镇、王畴、吕夏卿、刘羲叟并从初置局便编纂故事，分成卷草，用功最多。如臣者，盖自置局已十年后，书欲有成，始差入局，接续残零，刊撰纪、志六十卷。是臣到局月日不多，用功最少。今来一例受赏，臣实愧心。兼臣自嘉祐二年蒙恩转谏议大夫，三年蒙恩加龙图阁学士，四年蒙恩转给事中，到今方及一年，岂可又以无功滥赏？臣不敢虚饰辞让，烦黩朝廷，理有不安，实难自默。欲望圣慈，特寝新命。今取进止。【再辞转礼部侍郎状】右臣今月二十三日，奉被诏书一道，以臣乞寝新除礼部侍郎恩命不允事。伏念臣出自孤寒，累蒙奖擢，职忝学士，官至给事中，前后所授恩命不少。岂敢顿于此际，过饰伪辞，取好让之虚名，为有识之所诮？实以臣抚心内愧，不敢自欺。盖以《唐书》置局已十余年，纂录垂就，臣最后至，接续分撰，卷数不多，用功最少，不敢与从初置局及在局年深用功勤劳人一例受赏。所陈情实，皆有据依，不敢过言，冀为可信。敢谓特烦诏谕，前例所无，上体圣恩，便合祗受。而臣迫于恳悃，实所难安，夙夜徊徨，莫知所措。若以臣虽无功效，不欲独遗，欲望圣慈稍加裁损，或于阶、勋、食邑一有所沾，俾臣得不过分，足以为荣。臣若自欺不言，则冒宠虽多，为愧愈甚。臣不胜激切战惧屏营之至。谨具状陈乞以闻，伏候敕旨。【乞洪州第五札子〈嘉祐五年七月〉】臣猥以庸虚，过蒙奖擢，久列侍从，讫无补报。年齿老大，疾病侵陵，听重目昏，聪明并耗，发白手颤，精力俱衰。兼以父母坟茔，远在江外，未有得力子弟照管，诚心迫切。臣自三四年来，累曾陈乞一外任差遣。中间缘奉敕刊修《唐书》，未见次第，所以盘桓岁月，不敢再三坚请。今来《唐书》已得了当，欲望圣慈差臣知洪州一次，所冀退养衰拙，兼便私茔。取进止。【乞洪州第六状〈嘉祐五年〉】右臣近沥恳私，上干睿听，以臣年衰多病，父母坟墓在远，无人照管，乞一次江西差遣，至今未蒙恩旨。臣以病攻于外，事迫于中，既不自安，实难缄默，将期得请，不避烦言。重念臣不幸少孤，先父远葬乡里，在吉州之吉水。昨臣丁母忧日，又扶护归葬。然臣方在忧祸，故事力有所不周。臣但仰天长号，抚心自誓，只期服阕，便乞一江西差遣，庶几近便营缉。至于种植松柏，置田招客，盖造屋宇，刻立碑碣之类，事难仓卒，冀于一二年间勉力可就。当是时，乡人、父老、亲族、故旧，环列墓次，并闻臣言。自臣除服还期，皆引领望臣归践前约。而臣迁延荏苒，一住七年。是臣欺罔幽明，贪恋荣禄，食言不信，罪莫大焉。兼臣禀赋奇薄，衰羸多病，两目昏暗，已逾十年。近又两耳重听，如物闭塞。前患左臂疼痛，举动无力。今年以来，又患右手指节拘挛。至于须鬓萧飒，久已皤然。臣自视形容如此，不惟不宜滥厕贤材英隽之士出入朝廷，以取笑于缙绅之列。实虑早衰易殒，恐遂不得一尝素志，以为终身之恨。臣自数年以来，虽累曾陈乞，而恳诚不至，天听未回。亦向欲伺候《唐书》了毕，今者幸已成书上奏，其余所领，并是寻常职务，别无朝廷差委勾当未了事件。臣是敢罄述愚衷，备尽微琐。伏念臣本乏材能，初无阶援。特蒙睿奖，拔自常流，置在侍从，殆今十有七年矣。讫无补报，孤负恩荣。伏望圣慈察臣心志凋零，形骸朽悴，闵臣昔当少壮，锐意立朝，今而衰退，一至于此，哀臣情实迫切，乞赐检会数年以来前后陈乞，特许与除知洪州一次。臣虽疲惫，犹能遵奉诏条，修举常职，誓殚犬马之力，上酬天地之仁。臣无任徊徨激切。谨具状奏闻，伏候敕旨。【乞洪州第七状〈嘉祐五年〉】右臣奉被今月二十一日诏书一道，以臣陈乞江西差遣宜不允者。伏念臣早以孤贱，误玷恩荣。而生禀拙艰，动罹谤咎。往自河北，斥守滁阳，在外十年，遂至白首。顷除忧制，还奉内朝。幸蒙圣恩，收以桑榆，置之翰苑。凡今仕宦光宠，孰不乐在朝廷；职任清优，顾亦无出禁近。臣岂不思向之流落，引领欲还，而乃却蹈风波，彼投远外？此之愚计，岂近人情？盖以臣事迫心危，有不得已。凡诸恳悃，尝具剖陈，不敢烦言，况已罄尽。再念臣遭遇明圣，过被恩私，犬马无知，犹能报效。而臣性既疏简，识非明敏，少以专学而自愚，不能趋世以济务。效当求实，而安事虚名；才贵适时，而一无可用。至于上所询访，时有论议，亦碌碌随众人，未尝有所建言。纵令有之，亦不足采。惟有文字，缪为流俗过称。而自供职禁庭，殆今七载，属中外无事，文书甚简，不过月赴四五直，饱食甘寝，止撰青词、斋文一两通。只此为臣所能，是臣事业，去之亦何阙于事，存之又奚补于时？将何以上烦睿慈，曲示恩意，特颁诏谕，前例所无。捧读惊惭，继以感涕。臣亦窃闻近日两制臣寮多求外任，彼皆材业有素，年齿方强，又无事于外方，可以且留供职。惟臣材无可用，年又渐衰，外有私营，冀偿夙素。欲望圣慈畀之一郡，使其志毕愿从。若天幸余龄，未填沟壑，则遗簪旧物，尚或冀于见收；而疲马君轩，岂不知于有恋。臣无任祈恩激切之至。谨具状陈乞以闻，伏候敕旨。【辞侍读学士状〈嘉祐五年九月〉】右臣准阁门告报，蒙恩除臣兼侍读学士者。窃以学士不宜兼侍读，臣于前岁已具陈论。当时蒙恩，遂许辞免。在于今日，岂宜复授？得非以方今经筵阙人，而臣在学士中，适当次补，圣恩优异，不忍独遗？臣以衰残，久尘禁署，已兼龙图阁学士。而在院学士，多未有兼职。况臣前已有言，理宜自践。欲乞许臣只兼旧职，其经筵阙侍读，别赐除人。所有诰敕，臣不敢祗受。今取进止。【辞枢密副使表〈嘉祐五年十一月〉】臣某言：伏奉制命，蒙恩特授臣依前礼部侍郎，充枢密副使，仍加食邑、实封，散官、勋、赐如故者。成命始行，骤惊于众听；抚心增惧，曾莫以自容。臣某〈中谢。〉窃以枢要之司，朝廷慎选。出纳惟允，实赞于万机；礼遇均隆，号称于二府。顾任人之得失，常系国之重轻，苟非其材，所损不一。伏念臣器能甚薄，风力不强。少喜文辞，殆浮华而少实；晚勤古学，终迂阔以自愚。而自遭逢盛明，擢在侍从。间尝论天下之事，言出而众怨已归；思欲报人主之知，智短而万分无补。徒厝危躬于祸咎，每烦圣造之保全。既不适于时宜，惟可置之闲处。故自叨还禁署，逮此七年，屡乞方州，几于十请。沥愚诚而恳至，被明诏之丁宁。虽大度并包，猥荷优容之赐；而群贤在列，敢怀希进之心？岂谒伏遇尊号皇帝陛下，急于求人，思以济治，因柄臣之并选，怜旧物以不遗。然而致远之难，力不胜者必速其覆；量材不可，能自知者犹得为明。敢冀睿慈，察其迫切，俾回涣渥，更选隽良。如此，则器不假人，各适贤愚之分；物皆知报，何胜犬马之心。【谢枢密副使表〈嘉祐五年十一月〉】臣某言：伏奉制命，蒙恩特授臣依前官充枢密副使，寻具表陈免，蒙降批答不允、断来章者。右枢虚府，充位宜求于隽贤；多士盈庭，误选乃先于庸妄。既牢辞之靡获，徒冒宠而为忧。臣某〈中谢。〉伏念臣少本贱愚，初无志虑。为小人之事，力不胜于负薪；程有司之文，学止期于干禄。过被仁恩之乐育，早从英俊之并游。遂叨侍从之流，久玷论思之地。方时求治，殆无补于毫分；顾质早衰，况渐凋于齿发。但思藏缩，敢望甄升？矧惟赞万事之机，必也极一时之选。岂容滥得，猥以备员？当命令之始行，方惶惑以自失。而睿恩至渥，召旨甚严。莫谐恳避之诚，徒负贪荣之愧。此盖伏遇尊号皇帝陛下，廓天地之量，垂日月之光。怜朴直之无他，谓疲驽之可勉。俾承阙乏，以效拙勤。臣敢不奋励无能之姿，感激难逢之会。职思其位，庶免于旷官；谋不以身，少期于报国。【辞参知政事表〈嘉祐六年八月〉】职参论道，宜极选于一时；授匪其人，实骇闻于众听。恩荣所被，跼蹐难安。臣某〈中谢。〉伏念臣本乏材能，徒缘幸会。列于侍从，白首无闻；置在枢机，素餐已甚。虽圣主之恩，天地曲示含容；而朝廷之事，毫厘动关利害。岂止旷官之诮，每怀误国之忧。矧惟政事之臣，实代天工之任。俾之赞贰，宜择材贤。伏望尊号皇帝陛下，收误奖之恩，广佥谐之访。悯疲驽之已试，备见无庸；求俊乂于在廷，擢之不次。俾获安于旧职，冀免速于罪辜。报效之诚，殒糜后已。【谢参知政事表】赞贰国钧，参闻庙论，谓宜不次而选，冀得非常之材。乃以叙迁，俾之承乏，误恩过被，诉让靡从。臣某〈中谢。〉伏念臣少迫贱贫，偶勤学问。儒者博而寡要，况匪多闻；文章世之空言，岂能适用？徒以早遘亨嘉之会，骤蒙奖拔之私。叨言语侍从之流，逮今逾纪；玷出纳枢机之任，初乏可称。幸先弹理之未加，每欲逡巡而引去。敢期睿眷，俾与政机，优以宠章，进其爵秩？望非意及，荣与忧并。此盖伏遇尊号皇帝陛下，尧德聪明，禹躬勤俭，博求俊乂，以济治康。谓臣既朴且愚，必能循于忠谨；虽庸而懦，尚可策其疲驽。猥以备员，遂兹冒宠。臣敢不益坚素守，自勉不强，惟殚犬马之劳，上答乾坤之造。【辞明堂加恩表〈嘉祐七年九月〉】祭之为惠，虽泽贵乎均；而赏不因功，则士无以劝。既难安于兢愧，敢自避于黩烦？臣某〈中谢。〉伏念臣性本颛愚，学无师法，才不适当时之用，识不通治古之原。误蒙圣知，擢自平进。俾参国论，幸有蕴而得施；坐耗岁时，讫无称而取诮。方惧素餐之责，敢怀滥得之心？属宗祀之有严，奉精禋之致孝。陪一二大臣之后，既窃窥于盛仪；献千万岁寿之觞，获共庆于成礼。然而赐之胙馂，蒙福已多；加以宠荣，在臣岂称？伏望尊号皇帝陛下，回高明之听，察恳至之诚。推一人有庆之恩，务先于幽远；悯小器易盈之量，俾免于覆颠。特收涣汗之行，仰冀曲全之造。【谢赐飞白并赐宴诗状〈嘉祐八年正月〉】右臣去月二十七日，伏蒙圣慈召赴天章阁观太宗、真宗御集，次赴宝文阁观御飞白书，赐以金花笺字，遂赐宴于群玉殿。臣本出寒儒，遭逢盛旦，误被奖擢，参赞钧衡。陛下忧勤万机，德被四海，边鄙不耸，年谷顺成，民物熙闲，圣心怡豫。臣于此际，既得以尸素偷安，而又获亲侍清光。便蕃恩锡，一时之盛事，千载之难遇，臣不胜至荣至幸，谨课成《召赴天章阁宝文阁观祖宗御集赐飞白群玉殿赐宴》五言八韵诗一首，随状上进。干渎宸严，无任惶恐战汗屏营之至。【谢覃恩转户部侍郎表〈嘉祐八年英宗登极，四月上〉。】皇明继照，如日之升；睿泽滂流，溥天咸被。时惟朽懦，亦玷光华。臣某〈中谢。〉伏念臣本以庸虚，仅知学问，识不周于往行，材莫逮于中人。方其壮年，喜论时事。名声滥得，招谤咎以偕来；荣宠逾涯，蹈忧危而亦至。晚被先朝之误奖，俾陪二府之后尘。居无补于休明，方自期于引避。遽号弓而结恨，虽殒体以何追？伏遇皇帝陛下，奋发乾刚，嗣承天统。当茂业继文之始，乃欢讴归启之初。宗社获安，人神洽庆。矧惟新之号令，方无间于幽遐。顾于兹时，其敢独异？俯从祗受，但益凌兢。敢不勉励衰残，感遇今昔，更竭疲驽之效，庶申尘露之微。【谢皇太后表】嗣圣当天，法重离而正位；鸿恩浃物，均万国以同庥。遂容尸素之臣，猥被优隆之渥。臣某〈中谢。〉伏念臣名虽学古，性实迂儒，徒诵习于《典》、《坟》，靡该通于今古。爰从束发，遭会明时，蒙先帝之误知，与群英而并进。紫枢黄阁，叨陪论道之司；白首丹心，徒有报群之志。属缀衣之扬命，奉主鬯以承祧。方推庆赐之行，遽荷便蕃之宠。伏遇皇太后殿下坤元厚载，母道居尊，惟兹听览之初，务霈汪洋之泽。臣敢不勉修职业，上副忧勤，送往事居，忘身尽节，庶展涓埃之效，少酬覆焘之私。<hr>
