<h4>《集部·欧阳修集·卷五  居士集卷五》<b class="x">作者：欧阳修</b></h4>
◎古诗一十八首【答原父〈皇祐二年〉】炎歊郁然蒸，午景炽方焰。子来清风兴，萧萧吹几簟。又如沃琼浆，遽饮不知厌。嗟予学苦晚，白首困铅椠。危疑奚所质，孔孟久已窆。群儒窒自私，惟子通且赡。幸时丐嬴余，屡得饱饥歉。严严《春秋》经，大法谁敢觇。三才失纲纪，五代极昏垫。盗窃恣胠箧，英雄争奋剑。兴亡两仓卒，事迹多遗欠。才能纪成败，岂暇诛奸僣。闻见患孤寡，是非谁证验。尝欣同好恶，遂乞指瑕玷。反蒙华衮褒，如誉嫫母艳。救非当在早，已暴何由敛。苟能哀废痼，其可惜针砭。风舲或许邀，湖绿方滟滟。【虫鸣】叶落秋水冷，众鸟声已停。阴气入墙壁，百虫皆夜鸣。虫鸣催岁寒，唧唧机杼声。时节忽已换，壮心空自惊。平明起照镜，但畏白发生。【奉答子华学士安抚江南见寄之作〈皇祐二年〉】百姓病已久，一言难遽陈。良医将治之，必究病所因。天下久无事，人情贵因循。优游以为高，宽纵以为仁。今日废其小，皆谓不足论。明日坏其大，又云力难振。旁窥各阴拱，当职自逡巡。岁月侵隳颓，纪纲遂纷纭。坦坦万里疆，蚩蚩九州民。昔而安且富，今也迫以贫。疾小不加理，浸淫将遍身。汤剂乃常药，未能去深根。针艾有奇功，暂痛勿吟呻。痛定支体胖，乃知针艾神。猛宽相济理，古语六经存。蠹弊革侥幸，滥官绝贪昏。牧羊而去狼，未为不仁人。俊乂沈下位，恶去善乃伸。贤愚各得职，不治未之闻。此说乃其要，易知行每艰。迟疑与果决，利害反掌间。舍此欲有为，吾知力徒烦。家至与户到，饱饥而衣寒。三王所不能，岂特今所难。我昔忝谏列，日常趋紫宸。圣君尧舜心，闵闵极尤勤。子华当来时，玉音耳尝亲。上副明主意，下宽斯人屯。江南彼一方，巨细到可询。谕以上恩德，当冬反阳春。吾言乃其概，岂止一方云。【送张洞推官赴永兴经略司〈皇祐二年〉】自古天下事，及时难必成。为谋于未然，聪者或莫听。患至而后图，智者有不能。未远前日悔，可为来者铭。熙熙彼西人，老死织与耕。狂氐一朝叛，烽火四面惊。用兵五六年，首恶竟逃刑。仰赖天子圣，乾坤量包并。苗顽不率德，舜羽舞于庭。谓此虽异类，有生亦含情。藩篱被触突，譬若豨与羚。驯扰以刍豢，可呼随指令。称藩效臣职，冠带复人形。四海得休息，疮痍肉新生。敢问前孰失，恃安而弛兵。酒肴为善将，循默乃名卿。虑患谓生事，高谈笑难行。一方兵遽起，愚智共营营。上烦天子仁，旰食忧吾氓。谋议及台皂，幽栖访岩扃。小利不足为，涓流助沧溟。大功难速就，仓卒始改更。徒自益纷扰，何由集功名。乃知深远画，施设在安平。今也实其时，鉴前岂非明。严严经略府，尊俎集豪英。千营饱而嬉，万马牧在<土冋>。相公黄阁老，与国为长城。张子美而秀，文章博群经。从军古云乐，知己士所荣。感激报恩义，当来请长缨。【寄圣俞〈皇祐二年〉】凌晨有客至自西，为问诗老来何稽，京师车马曜朝日，何用扰扰随轮蹄。面颜憔悴暗尘土，文字光彩垂虹霓。空肠时如秋蚓叫，苦调或作寒蝉嘶。语言虽巧身事拙，捷径耻蹈行非迷。我今俸禄饱余剩，念子朝夕勤盐齑。舟行每欲载米送，汴水六月干无泥。乃知此事尚难必，何况仕路如天梯。朝廷乐善得贤众，台阁俊彦聊簪犀。朝阳鸣凤为时出，一枝岂惜容其栖。古来磊落材与知，穷达有命理莫齐。悠悠百年一瞬息，俯仰天地身醯鸡。其间得失何足校，况与凫鹜争稗稊。忆在洛阳年各少，对花把酒倾玻璃。二十年间几人在，在者忧患多乖暌。我今三载病不饮，眼眵不辨騧与骊。壮心销尽忆闲处，生计易足才蔬畦。优游琴酒逐渔钧，上下林壑相攀跻。及身强健始为乐，莫待衰病须扶携。行当买田清颍上，与子相伴把锄犁。【有马示徐无党〈至和元年〉】吾有千里马，毛骨何萧森。疾驰如奔风，白日无留阴。徐驱当大道，步骤中五音。马虽有四足，迟速在吾心。六辔应吾手，调和如瑟琴。东西与南北，高下山与林。惟意所欲适，九州可周寻。至哉人与马，两乐不相侵。伯乐识其外，徒知价千金。王良得其性，此术固已深，良马须善驭，吾言可为箴。【天辰】天形如车轮，昼夜常不息。三辰随出没，曾不差分刻。北辰居其所，帝座严尊极。众星拱而环，大小各有职。不动以临之，任德不任力。天辰主下土，万物由生殖。一动与一静，同功而异域。惟王知法此，所以治万国。【再和圣俞见答〈皇祐二年〉】两畿相望东与西，书来三日犹为稽。短篇投子譬瓦砾，敢辱报之金褭蹄。文章至宝被埋没，气象往往干云霓。飞黄伯乐不世出，四顾骧首空长嘶。嗟哉我岂敢知子，论诗赖子初指迷。子言古淡有真味，太羹岂须调以齑。怜我区区欲强学，跛鳖曾不离污泥。问子初何得臻此，岂能直到无阶梯。如其所得自勤苦，何惮入海求灵犀。周旋二纪陪唱和，凡翼每并鸾皇栖。有时争胜不量力，何异弱鲁攻强齐。念子京师苦憔悴，经年陋巷听朝〈音潮〉鸡。儿啼妻噤午未饭，得米宁择秕与稊。石上紫豪家故有，剡藤莹滑如玻璃。追惟平昔念少壮，零落生死嗟分睽。一挥累纸恣奔放，骏若驾骆仍骖骊。腹虽枵虚气豪横，犹胜谄笑病夏畦。名声不朽岂易得，仕宦得路终当跻。年来无物不可爱，花发有酒谁同携。问我居留亦何事，方春苦旱忧民犁。【感春杂言〈皇祐二年〉】鸠鸣兮屋上，雀噪兮檐间。百鸟感春阳，有如动机关。雄雌相呼和，日夕聒聒不得闲。砌下两株树，枯条有谁攀。春风一夜来，花叶何班班。乃知天巧夺人力，能使枯木生红颜。奈何人为万物灵，不及草木与飞翾。自从春来何所觉，但怪睡美不觉白日高。行逢百花不着眼，岂念四气如回环。却思年少忆前事，虽有驵骏难追还。奈何来日尚可乐，曾不勉强相牵扳。渌〈绿〉酒如春波，黄金为谁慳。人生一世中，一步百险艰。俟河之清不可得，聊自歌此讥愚顽。【庐山高赠同年刘中允归南康〈皇祐三年〉】庐山高哉几千仞兮，根盘几百里，A1然屹立乎长江。长江西来走其下，是为扬澜左里兮，洪涛巨浪日夕相舂撞。云消风止水镜净，泊舟登岸而远望兮，上摩青苍以晻霭，下压后土之鸿庞。试往造乎其间兮，攀缘石磴窥空谾。千岩万壑响松桧，悬崖巨石飞流淙。水声聒聒乱人耳，六月飞雪洒石矼。仙翁释子亦往往而逢兮，吾尝恶其学幻而言咙。但见丹霞翠壁远近映楼阁，晨钟暮鼓杳霭罗幡幢。幽花野草不知其名兮，风吹露湿香涧谷，时有白鹤飞来双。幽寻远去不可极，便欲绝世遗纷痝。羡君买田筑室老其下，插秧盈畴兮，酿酒盈缸。欲令浮岚暧翠千万状，坐卧常对乎轩窗。君怀磊砢有至宝，世俗不辨珉与玒。策名为吏二十载，青衫白首困一邦。宠荣声利不可以苟屈兮，自非青云白石有深趣，其气兀硉何由降？丈夫壮节以君少，嗟我欲说安得巨笔如长杠！【送徐生之渑池〈至和元年〉】河南地望雄西京，相公好贤天下称。吹嘘死灰生气焰，谈笑暖律回严凝。曾陪尊俎被顾盼，罗列台阁皆名卿。徐生南国后来秀，得官古县依崤陵。脚靴手板实卑贱，贤隽未可吏事绳。携文百篇赴知己，西望未到气已增。我昔初官便伊洛，当时意气尤骄矜。主人乐士喜文学，幕府最盛多交朋。园林相映花百种，都邑四顾山千层。朝行绿槐听流水，夜饮翠幕张红灯。尔来飘流二十载，鬓发萧索垂霜冰。同时并游在者几？旧事欲说无人应。文章无用等画虎，名誉过耳如飞蝇。荣华万事不入眼，忧患百虑来填膺。羡子年少正得路，有如扶桑初日升。名高场屋已得隽，世有龙门今复登。出门相送亲与友，何异篱鷃瞻云鹏。嗟吾笔砚久已格，感激短章因子兴。【葛氏鼎】大河昔决东南流，萧条东郡今遗湫。我从故老问其由，云古五鼎藏高丘。地灵川秀草木稠，郁郁佳气蒸常浮。惟物伏见数有周，秘藏奇怪神所搜。天昏地惨鬼哭幽，至宝欲出风云愁。荡摇山川失维陬，九龙大战驱蛟虬。騞然岸裂轰云A2，滑人夜惊鸟嘲啁。妇走抱儿扶白头，苍生仰叫黄屋忧。聚徒百万如蚍蜉，千金一扫随浮沤。天旋海沸动九州，此鼎始出人间留。滑人得之不敢收，奇模古质非今侔。器大难用识者不，以示世俗遭揶揄。明堂会朝飨诸侯，饔官百品供王羞。调以五味烹全牛，时有用舍吾无求。二三子学雕琳球，见之始惊中叹愀。披荒斫古争穷搜，苦语难出声咿嚘。马图出河龟负畴，自古怪说何悠悠。嗟吾老矣不能休，勉强作诗惭效尤。【太白戏圣俞】开元无事二十年，五兵不用太白闲。太白之精下人间，李白高歌《蜀道难》。蜀道之难难于上青天，李白落笔生云烟。千奇万险不可攀，却视蜀道犹平川。宫娃扶来白已醉，醉里诗成醒不记。忽然乘兴登名山，龙咆虎啸松风寒。山头婆娑弄明月，九域尘土悲人寰。吹笙饮酒紫阳家，紫阳真人驾云车。空山流水空流花，飘然已去凌青霞。下看区区郊与岛，萤飞露湿吟秋草。【边户】家世为边户，年年常备胡。儿童习鞍马，妇女能弯弧。胡尘朝夕起，虏骑蔑如无。邂逅辄相射，杀伤两常俱。自从澶州盟，南北结欢娱。虽云免战斗，两地供赋租。将吏戒生事，庙堂为远图。身居界河上，不敢界河渔。【梅圣俞寄银杏〈至和元年〉】鹅毛赠千里，所重以其人。鸭脚虽百个，得之诚可珍。问予得之谁，诗老远且贫。霜野摘林实，京师寄时新。封包虽甚微，采掇皆躬亲。物贱以人贵，人贤弃而沦。开缄重嗟惜，诗以报殷勤。【与子华原父小饮坐中寄同州江十学士休复〈至和元年〉】岁晚忽不乐，相过偶乘闲。百年才几时，一笑得亦艰。有酒醉嘉客，无钱买娇鬟。问予官何为，侍从联朝班。朝廷多贤材，何用蒯与菅。白发垂两鬓，黄金腰九环。奈何章绶荣，饰此木石顽。于国略无补，有惭常在颜。幸蒙二三友，相与文字间。江子独舍我，高鸿去难攀。秋风动沙苑，郡阁当南山。吟咏日多暇，诏条宽可颁。寒云雪纷糅，幽鸟春绵蛮。胜事日向好，思君何时还。【述怀〈至和元年〉】岁律忽其周，阴风惨辽敻。孤怀念时节，朽质惊衰病。忆始来京师，街槐绿方映。清霜一以零，众木少坚劲。物理固如此，人生宁久盛？当时不树立，后世犹讥评。顾我实孤生，饥寒谈孔孟。壮年犹勇为，刺口论时政。中间蒙选擢，官实居谏诤。岂知身愈危，惟恐职不称。十年困风波，九死出槛穽。再生君父恩，知报犬马性。归来见亲识，握手相吊庆。丹心皎虽存，白发生已迸。惭无羽毛彩，来与鸾皇并。铩翮追群翔，孤唳惊众听。严严玉堂署，清禁肃而静。职业愧论思，文章惭诰命。厚颜难久居，归计无荒迳。偷闲就朋友，笑语杂嘲咏。欢情虽索寞，得酒犹豪横。群居固可乐，宠禄尤难幸。何日早收身，江湖一渔艇。【和刘原父澄心纸〈至和二年〉】君不见曼卿子美真奇才，久已零落埋黄埃。子美生穷死愈贵，残章断稿如琼瑰。曼卿醉题红粉壁，壁粉已剥昏烟煤。河倾昆仑势曲折，雪压太华高崔嵬。自从二子相继没，山川气象皆低摧。君家虽有澄心纸，有敢下笔知谁哉？宣州诗翁饿欲死，黄鹄折翼鸣声哀。有时得饱好言语，似听高唱倾金罍。二子虽死此翁在，老手尚能工翦裁。奈何不寄反示我，如弃正论求俳诙，嗟我今衰不复昔，空能把卷阖且开。百年干戈流战血，一国歌舞今荒台。当时百物尽精好，往往遗弃沦蒿莱。君从何处得此纸，纯坚莹腻卷百枚。官曹职事喜闲暇，台阁唱和相追陪。文章自古世不乏，间出安知无后来。<hr>
