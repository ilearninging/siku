<h4>《集部·欧阳修集·卷五十三  居士外集卷三》<b class="x">作者：欧阳修</b></h4>
◎古诗三十首〈自乾德至滁州作。起宝元元年，尽庆历八年。〉【南獠〈宝元元年〉】洪宋区夏广，恢张际四维。狂孽久不耸，民物含春熙。耆稚适所尚，游泳光华时。遽然摄提岁，南獠掠边陲。予因叩村叟，此事曷如斯？初似却人问，未语先涕垂。收涕谢客问，为客陈始基：抚水有上源，水浅山崄巇。生民三千室，聚此天一涯。狠勇复轻脱，性若鹿与麋。男夫不耕凿，刀兵动相随。宜融两境上，杀人取其赀。因斯久久来，此寇易为羁。鼠窃及蚁聚，近里焉敢窥？势亦不久住，官军来即驰。景德祥符后，时移事亦移。西辅哲且善，天子仁又慈。将军称招安，兵非羽林儿。龙江一牧拙，逻骑材亦非。威惠不兼深，徒以官力欺。智略仍复短，从此难羁縻。引兵卸甲岭，部阵自参差。锋镝殊未接，士卒心先离。奔走六吏死，〈初在怀远军卸甲岭，杀伤范礼宾、王崇班等，六人落阵死。〉明知国挫威。自兹贼声震，直寇融州湄。县宇及民庐，毁荡无孑遗。利镞淬诸毒，中肤无药医。长刀断人股，横尸满通逵。妇人及孳产，驱负足始归。堂堂过城戍，何人敢正窥！外计削奏疏，一一闻宸闱。赫尔天斯怒，选将兴王师。精甲二万余，猛毅如虎貔。剑戟凛秋霜，旌棨闪朝曦。八营与七萃，岂得多于兹。外统三路进，小敌胡能为。前驱已压境，后军犹未知。逶迤至蛮域，但见空稻畦。搜罗一月余，不战师自罢。荷戈莫言苦，负粮深可悲。哀哉都督邮，无辜遭屠糜。〈昭州都曹皇甫仅三人部粮入洞，遭蛮贼掩杀，及害夫力千余〉。哓咋计不出，还出招安辞。半降半来拒，蛮意犹狐疑。厚以缯锦赠，狙心诈为卑。戎帐草草起，贼戈蹑背挥。我聆老叟言，不觉颦双眉。吮毫兼叠简，占作南獠诗。愿值采诗官，一敷于彤墀。【寄圣俞】西陵山水天下佳，我昔谪官君所嗟。官闲憔悴一病叟，县古潇洒如山家。雪消深林自劚笋，人响空山随摘茶。有时携酒探幽绝，往往上下穷烟霞。岩荪绿缛软可藉，野卉青红春自华。风余落蕊飞回旋，日暖山鸟鸣交加。贪追时俗玩岁月，不觉万里留天涯。今来寂寞西岗口，秋尽不见东篱花。市亭插旗斗新酒，十千得斗不可赊。材非世用自当去，一舸聱牙挥钓车。君能先往勿自滞，行矣春洲生荻芽。【答梅圣俞寺丞见寄〈宝元二年〉】忆昔识君初，我少君方壮。风期一相许，意气曾谁让。交游盛京洛，尊俎陪丞相。騄骥日相追，鸾凰志高扬。词章尽崔蔡，论议皆歆向。文会忝予盟，诗坛推子将。谈精锋愈出，饮剧欢无量。贾勇为无前，余光谁敢望！兹来五六岁人事堪凄怆。南北顿睽乖，相离独飘荡。失杯由画足，伤手因代匠。移书虽激切，拙语非欺诳。安知乃心愚，而使所言妄。权豪不自避，斧质诚为当。仓皇得一邑，奔走逾千嶂。楚峡听猿鸣，荆江畏蛟浪。蛮方异时俗，景物殊气象。绿发变风霜，丹颜侵疾痒。常忧鵩鸟窥，幸免江鱼葬。今兹荷宽宥，迁徙来汉上。憔悴戴囚冠，驱驰嗟俗状。王事多倥偬，学业差遗忘。未能解绶去，所恋寸禄养。举足畏逢仇，低头惟避谤。欣闻故人近，岂惮驱车访？一别各衰翁，相见问无恙。交情宛如旧，欢意独能强。幸陪主人贤，更值芳洲涨。菱荷乱浮泛，水竹涵虚旷。清风满谈席，明月临歌舫。已见洛阳人，重开画楼唱。怡然壹郁写，蹔尔累囚放。自从还邑来，会此骄阳亢。神灵多请祷，租讼烦笞搒。犹须新秋凉，汉水临清漾。野稼荡浮云，晴山开叠障。聊以助吟咏，亦可资酣畅。北辕如未驾，幸子能来贶。【酬圣俞朔风见寄】因君朔风句，令我苦寒吟。离别时未几，峥嵘岁再阴。惊飙击旷野，余响入空林。客路行役远，马蹄冰雪深。瞻言洛中旧，期我高阳岑。故馆哭知己，新年伤客心。相逢岂能饮，惟有涕沾襟！【送琴僧知白〈宝元二年〉】吾闻夷中琴已久，常恐老死无其传。夷中未识不得见，岂谓今逢知白弹。遗音彷佛尚可爱，何况之子传其全。孤禽晓警秋野露，空涧夜落春岩泉。二年迁谪寓三峡，江流无底山侵天。登临探赏久不厌，每欲图画存于前。岂知山高水深意，久以写此朱丝弦。酒酣耳热神气王，听之为子心肃然。嵩阳山高雪三尺，有客拥鼻吟苦寒。负琴北走乞其赠，持我此句为之先。【听平戎操】西戎负固稽天诛，勇夫战死智士谟。上人知白何为者，年少力壮逃浮屠。自言平戎有古操，抱琴欲进为我娱。我材不足置廊庙，力弱又不堪戈殳。遭时有事独无用，偷安饱食与汝俱。尔知平戎竞何事，自古无不由吾儒。周宣六月伐猃狁，汉武五道征匈奴。方叔召虎乃真将，卫青去病诚区区。建功立业当盛日，后世称咏于诗书。平生又欲慕贾谊，长缨直请系单于。当衢理检四面启，有策不献空踟蹰。惭君为我奏此曲，听之空使壮士吁。推琴置酒恍若失，谁谓子琴能起予！【书宜城修水渠记后奉呈朱寺丞】因民之利无难为，使民以说民忘疲。乐哉朱君鄣灵堤，导鄢及蛮兴众陂。古渠废久人莫知，朱君三月而复之。沃土如膏瘠土肥，百里岁岁无凶灾。鄢蛮之水流不止，襄人思君无时已。【谷正至始得先所寄书及诗不胜喜慰因书数韵奉酬圣俞〈康定元年〉】寒日照深巷，柴门朝尚闭。有客自江来，尺书千里至。启书复何云，但言南北异。南方地常暖，风物称佳丽。梅花入新年，兰皋动芳气。乐哉登临兴，岂厌江湖滞。伊予方寂寞，刻若穷文字。万国会王州，群英驰隽轨。方朔常苦饿，子云非官意。岁暮惨风尘，官闲倦朝市。出处一云别，所思宁可冀？春江有归雁，但使音书继。【答梅圣俞】寒日照穷巷，荆扉晨未开。惊闻远方信，有客渡江来。开缄复何喜，宛若见琼瑰。一尔乖出处，未尝持酒杯。官闲隐朝市，岁暮惨风埃。音书日可待，春雁暖应回。【病中闻梅二南归】闻君解舟去，秋水正沄沄。野岸旷归思，都门辞世纷。稍逐商帆伴，初随征雁群。山多淮甸出，柳尽汴河分。楚色芜尚绿，江烟日半曛。客意浩已远，离怀宁复云。宣城好风月，归信几时闻？【送〈智〉蟾上人游天台】昔年在伊洛，林壑每相从。对扫竹下榻，坐思湖上峰。自言伊洛波，每起沧洲忆。今兹道行游，千里东南国。都门汴河上，柳色入青烟。流水向淮浦，归人随越船。东南遍林巘，万壑新流满。小桂绿应芳，江春行已晚。蔼蔼赤城阴，依依识古岑。一去谁复见，石桥云雾深。【送徐生秀州法曹】一笑暂相从，结交方恨晚。犹兹簿领困，况尔东南远。落帆淮口暮，采石江洲暖。黄鸽可寄书，惟嗟双翅短。【读山海经图】夏鼎象九州，《山经》有遗载。空濛大荒中，杳霭群山会。炎海积歊蒸，阴幽异明晦。奔趋各异种，倏忽俄万态。群伦固殊禀，至理宁一概？骇者自云惊，生兮孰知怪？未能识造化，但尔披图绘。不有万物殊，岂知方舆大？【依韵和圣俞见寄】与君结交深，相济同水火。文章发春葩，节行凛筠笴。吾才已愧君，子齿又先我。君恶予所非，我许子云可。厥趣共乖时，畏途难转輠。道肥家所穷，身老志弥果。每嗟游从异，有甚樊笼锁！天匠染青红，花腰呈袅娜。苟能杯酌同，直待冠巾堕。无欺校雠贫，监米尚余颗。【晏太尉西园贺雪歌〈庆历元年〉】阴阳乖错乱五行，穷冬山谷暖不冰。一阳且出在地上，地下谁发万物萌？太阴当用不用事，盖由奸将不斩亏国刑。遂令邪风伺间隙，潜中瘟疫于疲氓。神哉陛下至仁圣，忧勤恳祷通精诚。圣人与天同一体，意未发口天已听。忽收寒威还水官，正时肃物凛以清。寒风得势猎猎走，瓦乾霰急落不停。恍然天地半夜白，群鸡失晓不及鸣。清晨拜表东上阁，郁郁瑞气盈宫庭。退朝骑马下银阙，马滑不惯行瑶琼。晚趋宾馆贺太尉，坐觉满路流欢声。便开西园扫径步，正见玉树花凋零。小轩却坐对山石，拂拂酒面红烟生。主人与国共休戚，不惟喜悦将丰登。须怜铁甲冷彻骨，四十余万屯边兵！【送吴照邻还江南】霜前江水磨碧铜，岸背菱叶翘青虫。吴郎鬓丝生几缕，不羞月上扶桑东。羞见清波照人景，去时黑发吹春风。五年归来妇应喜，从此不问西飞鸿。【答朱寀捕蝗诗〈庆历二年〉】捕蝗之术世所非，欲究此语兴于谁？或云丰凶岁有数，天孽未可人力支。或言蝗多不易捕，驱民入野践其畦。因之奸吏恣贪扰，户到头敛无一遗。蝗灾食苗民自苦，吏虐民苗皆被之。吾嗟此语只知一，不究其本论其皮！驱虽不尽胜养患，昔人固已决不疑。秉蝥投火况旧法，古之去恶犹如斯。既多而捕诚未易，其失安在常由迟。诜诜最说子孙众，为腹所孕多蜫蚳。始生朝亩暮已顷，化一为百无根涯。口含锋刃疾风雨，毒肠不满疑常饥。高原下隰不知数，进退整若随金鼙。嗟兹羽孽物共恶，不知造化其谁尸？大凡万事悉如此，祸当早绝防其微。蝇头出土不急捕，羽翼已就功难施。只惊群飞自天下，不究生子由山陂。官书立法空太峻，吏愚畏罚反自欺。盖藏十不敢申一，上心虽恻何由知。不如宽法择良令，告蝗不隐捕以时。今苗因捕虽践死，明岁犹免为蝝菑。吾尝捕蝗见其事，较以利害曾深思。官钱二十买一斗，示以明信民争驰。敛微成众在人力，顷刻露积如京坻。乃知孽虫虽甚众，嫉恶苟锐无难为。往时姚崇用此议，诚哉贤相得所宜。因吟君赠广其说，为我持之告采诗。【答苏子美离京见寄】众奇子美貌，堂堂千人英。我独疑其胸，浩浩包沧溟。沧溟产龙蜃，百怪不可名。是以子美辞，吐出人辄惊。其于诗最豪，奔放何纵横！众弦排律吕，金石次第鸣。间以险绝句，非时震雷霆。两耳不及掩，百痾为之醒。语言既可骇，笔墨尤其精。少虽尝力学，老乃若天成。濡毫弄点画，信手不自停。端庄杂丑怪，群星见欃枪。烂然溢纸幅，视久无定形。使我终老学，得一已足矜。而君兼众美，磊落犹自轻。高冠出人上，谁敢揖其膺？群臣列丹陛，几位缺公卿。使之束带立，可以重朝廷。况令参国议，高论吐峥嵘。惜哉三十五，白发今已生。近者去江淮，作诗寄离情。口诵不及写，一日传都城。退之序百物，其鸣由不平。天方苦君心，欲使发其声。嗟我非鸑鷟，徒思和嘤嘤。因风幸数寄，警我聋与盲。【立秋有感寄苏子美】庭树忽改色，秋风动其枝。物情未必尔，我意先已凄。虽恐芳节谢，犹欣早凉归。起步云月暗，顾瞻星斗移。四时有大信，万物谁与期？故人在千里，岁月令我悲。所嗟事业晚，岂惜颜色衰。庙谋今谓何，胡马日以肥！【喜雪示徐生】清穹凛冬威，旱野渴天泽。经旬三尺雪，万物变颜色。愁云嘘不开，惨惨连日夕。寒风借天势，豪忽肆陵轹。空枝冻鸟雀，痴不避弹弋。长河寂无声，厚地若龟坼。阴阶夜自照，缺瓦晨复积。贮洁莹冰壶，量深埋玉尺。凝阴反穷剥，阳九兆初画。春回百草心，气动黄泉脉。坚冰虽未破，土润已潜释。常闻老农语，一腊见三白。是为丰年候，占验胜蓍策。天兵血西陲，成辙走供亿。嗟予愧疲俗，奚术肥尔瘠？惟幸岁之穰，兹惠岂人力。非徒给租调，且可销盗贼。从今洁鬴廪，期共饱麰麦。【赋竹上甘露〈庆历三年〉】梢梢两竹枝，甘露叶间垂。草木有灵液，阴阳凝以时。深山与穷谷，往往尝有之。幸当君子轩，得为众人知。物生随所托，晦显各有宜。聊以助歌咏，兼堪饮童儿。【和对雪忆梅花】昔官西陵江峡间，野花红紫多斓斑。惟有寒梅旧所识，异乡每见心依然。为怜花自洛中看，花上蜀鸟啼绵蛮。当时作诗谁唱和？粉蕊自折清香繁。今来把酒对残雪，却忆江上高楼山。群花四时媚者众，何独此树令人攀？穷冬万木立枯死，玉艳独发凌清寒。鲜妍皎如镜里面，绰约对若风中仙。惜哉北地无此树，霰雪漫漫平沙川。徐生随我客此郡，冰霜旅舍逢新年。忆花对雪晨起坐，清诗宝铁裁琅玕。长河风色暖将动，即看绿柳含春烟。寒斋寂寞何以慰，卯杯且醉酣午眠。【归雁亭〈庆历三年〉】荒蹊腊雪春尚埋，我初独与徐生来。城高树古禽鸟野，声响格磔寒毰毸。颓垣败屋巍然在，略可远眺临倾台。高株唯有柳数十，夹路对立初谁栽？渐诛榛莽辨草树，颇有桃李当墙隈。欣然便拟趁时节，斤锄日夕劳耘培。新年风色日渐好，晴天仰见雁已回。枯根老脉冻不发，绕之百匝空徘徊。顽姿野态烦造化，勾芒不肯先煦吹。酒酣几欲揈大鼓，惊起龙蛰驱春雷。偶然不到才数日，颜色一变由谁催。翠芽红粒迸条出，纤趺嫩萼如剪裁。卧槎烧枿亦强发，老朽不避众艳咍。姹然山杏开最早，其余红白各自媒。初开盛发与零落，皆有意思牵人怀。众芳勿使一时发，当令一落续一开。毕春应须酒万斛，与子共醉三千杯。【送韩子华】嗟我久不见韩子，如读古书思古人。忽然相逢又数日，笑语反不共一尊。谏垣尸居职业废，朝事汲汲劳精神。子华笔力天马足，驽骀千百谁可群？嗟予老钝不自笑，尚欲疾走追其尘。子华有时高谈骇我听，荣枯万物移秋春。所以不见令我思，见之如饮玉醴醇。叩门下马忽来别，高帆得风披飞云。离怀有酒不及写，别后慰我寓于文。【送李太傅端懿知冀州】吾慕李汉超，为将勇无俦。养士三千人，人人百貔貅。关南三十年，天子不北忧。吾爱李允则，善觇多计筹。虏动静寝食，皎如在双眸。出入若变化，谈笑摧敌谋。恩信浃南北，声名落燕幽。二公材各异，战守两堪尤。天下不用兵，尔来三十秋。今其继者谁？守冀得李侯。李侯年尚少，文武学彬彪。河朔一尺雪，北风暖貂裘。上马擘长弓，白羽飞金鍭。临行问我言，我惭本儒鲰。汉超虽已久，故来尚歌讴；允则事最近，犹能想风流。将此聊为赠，勉哉行无留！【石篆诗〈并序庆历五年〉】某启。近蒙朝恩守此州，州之西南有琅琊山唐李幼卿庶子泉者。某在馆阁时，方国家诏天下求古碑石之文，集于阁下，因得见李阳冰篆《庶子泉铭》。学篆者云：“阳冰之迹多矣，无如此铭者。”常欲求其本而不得，于今十年矣。及此来，已获焉。而铭石之侧，又阳冰别篆十余字，尤奇于铭文，世罕传焉。山僧惠觉指以示予，予徘徊其下，久之不能去。山之奇迹，古今纪述详矣，而独遗此字。予甚惜之，欲有所述，而患文字之不称。思予尝爱其文而不及者，梅圣俞、苏子美也。因为诗一首，并封题墨本以寄二君，乞诗，刻于石。寒岩飞流落青苔，旁斫石篆何奇哉！其人已死骨已朽，此字不灭留山隈。山中老僧忧石泐，印之以纸磨松煤。欲令留传在人世，持以赠客比琼瑰。我疑此字非笔画，又疑人力非能为。始从天地胚浑判，元气结此高崔嵬。当时野鸟踏山石，万古遗迹于苍崖。山祗不欲人屡见，每吐云雾深藏埋。群仙飞空欲下读，常借海月清光来。嗟我岂能识字法，见之但觉心眼开。辞慳语鄙不足记，封题远寄苏与梅。【题滁州醉翁亭〈庆历六年〉】四十未为老，醉翁偶题篇。醉中遗万物，岂复记吾年。但爱亭下水，来从乱峰间。声如自空落，泻向雨檐前。流入岩下溪，幽泉助涓涓。响不乱人语，其清非管弦。岂不美丝竹，丝竹不胜繁。所以屡携酒，远步就潺湲。野鸟窥我醉，溪云留我眠。山花徒能笑，不解与我言。惟有岩风来，吹我还醒然。【赠学者】人禀天地气，乃物中最灵。性虽有五常，不学无由明。轮曲揉而就，木直在中绳。坚金砺所利，玉琢器乃成。仁义不远躬，勤勤入至诚。学既积于心，犹木之敷荣。根本既坚好，蓊郁其干茎。尔曹宜勉勉，无以吾言轻。【春寒效李长吉体】东风吹云海天黑，饥龙冻云雨不滴。嗔雷隐隐愁烟白，宿露无光瑶草寂。东皇染花满春国，天为花迷借春色。呼云锁日恐红蔫，几日春阴养花魄。悠悠远絮萦空掷，愁思织春挽不得。高楼去天无几尺，远岫参差乱屏碧。【幽谷晚饮】一径入蒙密，已闻流水声。行穿翠筱尽，忽见青山横。山势抱幽谷，谷泉含石泓。旁生嘉树林，上有好鸟鸣。鸟语谷中静，树凉泉影清。露蝉已嘒嘒，风溜时泠泠。渴心不待饮，醉耳倾还醒。嘉我二三友，偶同丘壑情。环流席高荫，置酒当峥嵘。是时新雨余，日落山更明。山色已可爱，泉声难久听。安得白玉琴，写以朱丝绳。<hr>
