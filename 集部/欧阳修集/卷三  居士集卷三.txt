<h4>《集部·欧阳修集·卷三  居士集卷三》<b class="x">作者：欧阳修</b></h4>
◎古诗三十一首【啼鸟〈庆历六年〉】穷山候至阳气生，百物如与时节争。官居荒凉草树密，撩乱红紫开繁英。花深叶暗耀朝日，日暖众鸟皆嘤鸣。鸟言我岂解尔意，绵蛮但爱声可听。南窗睡多春正美，百舌未晓催天明。黄鹂颜色已可爱，舌端哑咤如娇婴。竹林静啼青竹笋，深处不见惟闻声。陂田绕郭白水满，戴胜谷谷催春耕。谁谓鸣鸠拙无用，雄雌各自知阴晴。雨声萧萧泥滑滑，草深苔绿无人行。独有花上提葫芦，劝我沽酒花前倾。其余百种各嘲哳，异乡殊俗难知名。我遭谗口身落此，每闻巧舌宜可憎。春到山城苦寂寞，把盏常恨无娉婷。花开鸟语辄自醉，醉与花鸟为交朋。花能嫣然顾我笑，鸟劝我饮非无情。身闲酒美惜光景，惟恐鸟散花飘零。可笑灵均楚泽畔，离骚憔悴愁独醒。【游琅琊山〈庆历六年〉】南山一尺雪，雪尽山苍然。涧谷深自暖，梅花应已繁。使君厌骑从，车马留山前。行歌招野叟，共步青林间。长松得高荫，盘石堪醉眠。止乐听山鸟，携琴写幽泉。爱之欲忘返，但苦世俗牵。归时始觉远，明月高峰巅。【读徂徕集〈庆历六年〉】徂徕鲁东山，石子居山阿。鲁人之所瞻，子与山嵯峨。今子其死矣，东山复谁过。精魄已埋没，文章岂能磨！寿命虽不长，所得固已多。旧稿偶自录，沧溟之一蠡。其余谁付与，散失存几何！存之警后世，古鉴照妖魔。子生诚多难，忧患靡不罹。〈音罗〉宦学三十年，六经老研摩。问胡所专心？仁义丘与轲。扬雄韩愈氏，此外岂知他。尤勇攻佛老，奋笔如挥戈。不量敌众寡，胆大身么麽。往年遭母丧，泣血走岷峨。垢面跣双足，锄犁事田坡。至今乡里化，孝悌勤蚕禾。昨者来太学，青衫踏朝靴。陈诗颂圣德，厥声续猗那。羔雁聘黄晞，晞惊走邻家。施为可怪骇，世俗安委蛇。谤口由此起，中之若飞梭。上赖天子明，不挂网者罗。忆在太学年，大雪如翻波。生徒日盈门，饥坐列雁鹅。弦诵聒邻里，唐虞赓咏歌。常续最高第，骞游各名科。岂止学者师，谓宜国之皤。夭寿反仁鄙，谁尸此偏颇。不知詉詉者，又忍加诋诃。圣贤要久远，毁誉暂喧哗。生为举世疾，死也鲁人嗟。作诗遗鲁社，祠子以为歌。【大热二首〈庆历六年〉】四时成万物，寒暑迭钧陶。壮阳当用事，大夏蒸炎歊。造化本无情，怨咨徒尔劳。身微天地阔，四顾无由逃。九门阊阖开，万仞昆仑高。积雪寒凛凛，清风吹寥寥。嗟我虽欲往，而身无羽毛。阳晖烁四野，万里纤云收。羲和困路远，正午当空留。枝条不动影，草木皆含愁。深林虎不啸，卧喘如吴牛。蜩蝉一何微，嗟尔徒啾啾。【幽谷泉〈庆历六年〉】踏石弄泉流，寻源入幽谷。泉傍野人家，四面深篁竹。溉稻满春畴，鸣渠绕茅屋。生长饮泉甘，荫泉栽美木。潺湲无春冬，日夜响山曲。自言今白首，未惯逢朱毂。顾我应可怪，每来听不足。【百子坑赛龙〈庆历六年〉】嗟龙之智谁可拘，出入变化何须臾。坛平树古潭水黑，沉沉影响疑有无。四山云雾忽昼合，瞥起直上拿空虚。龟鱼带去半空落，雷輷电走先后驱。倾崖倒涧聊一戏，顷刻万物皆涵濡。青天却扫万里静，但见绿野如云敷。明朝老农拜潭侧，鼓声坎坎鸣山隅。野巫醉饱庙门阖，狼藉乌鸟争残余。【憎蚊〈庆历六年〉】扰扰万类殊，可憎非一族。甚哉蚊之微，岂足污简牍。乾坤量广大，善恶皆含育。荒茫三五前，民物交相黩。禹鼎象神奸，蛟龙远潜伏。周公驱猛兽，人始居川陆。尔来千百年，天地得清肃。大患已云除，细微遗不录。蝇虻蚤虱虮，蜂蝎蚖蛇蝮。惟尔于其间，有形才一粟。虽微无奈众，惟小难防毒。尝闻高邮间，猛虎死凌辱。哀哉露筋女，万古仇不复。水乡自宜尔，可怪穷边俗。晨飧下帷帱，盛暑泥驹犊。我来守穷山，地气尤卑溽。官闲懒所便，惟睡宜偏足。难堪尔类多，枕席厌缘扑。熏檐苦烟埃，燎壁疲照烛。荒城繁草树，旱气飞炎熇。羲和驱日车，当午不转毂。清风得夕凉，如赦脱囚梏。扫庭露青天，坐月荫嘉木。汝宁无他时，忍此见迫促。翾翾伺昏黑，稍稍出壁屋。填空来若翳，聚隙多可掬。丛身疑陷围，聒耳如遭哭。猛攘欲张拳，暗中甚飞镞。手足不自救，其能营背腹。盘飧劳扇拂，立寐僵僮仆。端然穷百计，还坐瞑双目。于吾固不较，在尔诚为酷。谁能推物理，无乃乖人欲。驺虞凤皇麟，千载不一瞩。思之不可见，恶者无由逐。【重读徂徕集〈庆历七年〉】我欲哭石子，夜开《徂徕》编。开编未及读，涕泗已涟涟。勉尽三四章，收泪辄欣欢。切切善恶戒，丁宁仁义言。如闻子谈论，疑子立我前。乃知长在世，谁谓已沉泉。昔也人事乖，相从常苦难。今而每思子，开卷子在颜。我欲贵子文，刻以金玉联。金可烁而销，玉可碎非坚。不若书以纸，六经皆纸传。但当书百本，传百以为千。或落于四夷，或藏在深山。待彼谤焰熄，放此光芒悬。人生一世中，长短无百年。无穷在其后，万世在其先。得长多几何，得短未足怜。惟彼不可朽，名声文行然。谗诬不须辨，亦止百年间。百年后来者，憎爱不相缘。公议然后出，自然见媸妍。孔孟困一生，毁逐遭百端。后世苟不公，至今无圣贤。所以忠义士，恃此死不难。当子病方革，谤辞正腾喧。众人皆欲杀，圣主独保全。已埋犹不信，仅免斫其棺。此事古未有，每思辄长叹。我欲犯众怒，为子记此冤。下纾冥冥忿，仰叫昭昭天。书于苍翠石，立彼崔嵬颠。询求子世家，恨子儿女顽。经岁不见报，有辞未能诠。忽开子遗文，使我心已宽。子道自能久，吾言岂须镌。【汝癭答仲仪〈庆历七年〉】君嗟汝癭多，谁谓汝土恶。汝癭虽云苦，汝民居自乐。乡闾同饮食，男女相媒妁。习俗不为嫌，讥嘲岂知怍。汝山西南险，平地犹硗确。汝树生拥肿，根株浸溪壑。山川固已然，风气宜其浊。接境化襄邓，余风被伊雒。思予昔曾游，所见可惊愕。喔喔闻语笑，累累满城郭。伛妇悬瓮盎，娇婴包卵鷇。无由辨肩颈，有类龟缩壳。噫人禀最灵，反不如凫鹤。骈枝虽形累，小小固可略。痈疡暂畜聚，决溃终当涸。赘疣附支体，幸或不为虐。未若此巍然，所生非所托。咽喉系性命，针石难砭削。农皇古神圣，为世名百药。岂不有方书，顽然莫销铄。温汤汝灵泉，亦不能湔瀹。君官虽谪居，政可瘳民瘼。奈何不哀怜，而反恣诃谑。文辞骋新工，丑怪极名貌。汝士虽多奇，汝女少纤弱。翻思太守宴，谁与唱清角。乖离南北殊，魂梦山陂邈。握手未知期，寄诗聊一噱。【沧浪亭〈庆历七年〉】子美寄我沧浪吟，邀我共作沧浪篇。沧浪有景不可到，使我东望心悠然。荒湾野水气象古，高林翠阜相回环。新篁抽笋添夏影，老枿乱发争春妍。水禽闲暇事高格，山鸟日夕相啾喧。不知此地几兴废，仰视乔木皆苍烟。堪嗟人迹到不远，虽有来路曾无缘。穷奇极怪谁似子，搜索幽隐探神仙。初寻一径入蒙密，豁目异境无穷边。风高月白最宜夜，一片莹净铺琼田。清光不辨水与月，但见空碧涵漪涟。清风明月本无价，可惜只卖四万钱。又疑此境天乞与，壮士憔悴天应怜。鸱夷古亦有独往，江湖波涛渺翻天。崎岖世路欲脱去，反以身试蛟龙渊。岂如扁舟任飘兀，红蕖绿浪摇醉眠。丈夫身在岂长弃，新诗美酒聊穷年。虽然不许俗客到，莫惜佳句人间传。【宝剑】宝剑匣中藏，暗室夜常明。欲知天将雨，铮尔剑有声。神龙本一物，气类感则鸣。常恐跃匣去，有时暂开扃。煌煌七星文，照曜三尺冰。此剑在人间，百妖夜收形。奸凶与佞媚，胆破骨亦惊。试以向星月，飞光射搀枪。藏之武库中，可息天下兵。奈何狂胡儿，尚敢邀金缯。【秋晚凝翠亭〈探韵作〔庆历六年〕〉】黄叶落空城，青山绕官廨。风云凄已高，岁月惊何迈。陂田寒未收，野水浅生派。晴林紫榴坼，霜日红梨晒。萧疏喜竹劲，寂寞伤兰败。丛菊如有情，幽芳慰孤介。嘉客日可携，寒醅美新醡。〈音债〉。登临无厌频，冰雪行即届。【菱溪大石〈庆历六年〉】新霜夜落秋水浅，有石露出寒溪垠。苔昏土蚀禽鸟啄，出没溪水秋复春。溪边老翁生长见，疑我来视何殷勤。爱之远徙向幽谷，曳以三犊载两轮。行穿城中罢市看，但惊可怪谁复珍。荒烟野草埋没久，洗以石窦清泠泉。朱兰绿竹相掩映，选致佳处当南轩。南轩旁列千万峰，曾未有此奇嶙峋。乃知异物世所少，万金争买传几人。山河百战变陵谷，何为落彼荒溪濆。山经地志不可究，遂令异说争纷纭。皆云女娲初锻炼，融结一气凝精纯。仰视苍苍补其缺，染此绀碧莹且温。或疑古者燧人氏，钻以出火为炮燔。苟非神圣亲手迹，不尔孔窍谁雕剜。又云汉使把汉节，西北万里穷昆仑。行经于阗得宝玉，流入中国随河源。沙磨水激自穿穴，所以镌凿无瑕痕。嗟予有口莫能辨，叹息但以两手扪。卢仝韩愈不在世，弹压百怪无雄文。争奇斗异各取胜，遂至荒诞无根原。天高地厚靡不有，丑好万状奚足论。惟当扫雪席其侧，日与嘉客陈清尊。【送姜秀才游苏州〈庆历六年〉】忆从太学诸生列，我尚弱龄君秀发。同时并荐几存亡，一梦十年如倏忽。壮心君未减青春，多难我今先白发。山花撩乱鸟绵蛮，更尽一尊明日别。【送孙秀才〈庆历六年〉】高门煌煌爀如赭，势利声名争借假。嗟哉子独不顾之，访我千山一羸马。明珠渡水覆舟失，赠我玑贝犹满把。〈生携文数十篇见访，渡江而失。〉迟迟顾我不欲去，问我无穷惭报寡。时之所弃子独向，无乃与世异取舍。【新霜二首〈庆历六年〉】天云惨惨秋阴薄，卧听北风鸣屋角。平明惊鸟四散飞，一夜新霜群木落。南山郁郁旧可爱，千仞巉岩如刻削。林枯山瘦失颜色，我意岂能无寂寞。衰颜得酒犹强发，可醉岂须嫌酒浊。泉傍菊花方烂漫，短日寒辉相照灼。无情木石尚须老，有酒人生何不乐！荒城草树多阴暗，日夕霜云意浓淡。长淮渐落见洲渚，野潦初清收潋滟。兰枯蕙死谁复吊，残菊篱根争艳艳。青松守节见临危，正色凛凛不可犯。芭蕉芰荷不足数，狼藉徒能污池槛。时行收敛岁将穷，冰雪严凝从此渐。咿呦儿女感时节，爱惜朱颜屡窥鉴。惟有壮士独悲歌，拂拭尘埃磨古剑。【丰乐亭小饮〈庆历七年〉】造化无情不择物，春色亦到深山中。山桃溪杏少意思，自趁时节开春风。看花游女不知丑，古妆野态争花红。人生行乐在勉强，有酒莫负琉璃钟。主人勿笑花与女，嗟尔自是花前翁。【四月九日幽谷见绯桃盛开〈庆历七年〉】经年种花满幽谷，花开不暇把一卮。人生此事尚难必，况欲功名书鼎彝。深红浅紫看虽好，颜色不奈东风吹。绯桃一树独后发，意若待我留芳菲。清香嫩蕊含不吐，日日怪我来何迟。无情草木不解语，向我有意偏依依。群芳落尽始烂漫，荣枯不与众艳随。念花意厚何以报，唯有醉倒花东西。盛开比落犹数日，清尊尚可三四携。【秋怀二首寄圣俞〈庆历七年〉】孤管叫秋月，清砧韵霜风。天涯远梦归，惊断山千重。群物动已息，百忧感从中。日月矢双流，四时环无穷。隆阴夷老物，摧折壮士胸。壮士亦何为，素丝悲青铜。群木落空原，南山高巃嵸。巉岩想诗老，瘦骨寒愈耸。诗老类秋虫，吟秋声百种。披霜掇孤英，泣古吊荒冢。琅玕叩金石，清响听生悚。何由幸见之，使我涤烦冗。飞鸟下东南，音书无日捧。【希真堂东手种菊花十月始开〈庆历七年〉】当春种花唯恐迟，我独种菊君勿诮。春枝满园烂张锦，风雨须臾落颠倒。看多易厌情不专，斗紫夸红随俗好。豁然高秋天地肃，百物衰零谁暇吊。君看金蕊正芬敷，晓日浮霜相照耀。煌煌正色秀可餐，蔼蔼清香寒愈峭。高人避喧守幽独，淑女静容修窈窕。方当摇落看转佳，慰我寂寥何以报。时携一尊相就饮，如得贫交论久要。我从多难壮心衰，迹与世人殊静躁。种花勿种儿女花，老大安能逐年少！【拒霜花〈庆历七年〉】芳菲能几时，颜色如自爱。鲜鲜弄霜晓，袅袅含风态。蕙兰殒秋香，桃李媚春醉。时节虽不同，盛衰终一致。莫笑黄菊花，篱根守憔悴。【怀嵩楼晚饮示徐无党无逸〈庆历七年〉】滁山不通车，滁水不载舟。舟车路所穷，嗟谁肯来游。念非吾在此，二子来何求。不见忽三年，见之忘百忧。问其别后学，初若茧绪抽。纵横渐组织，文章烂然浮。引伸无穷极，卒敛以轲丘。少进日如此，老退诚可羞。敝邑亦何有，青山绕城楼。泠泠谷中泉，吐溜彼山幽。石丑骇溪怪，天奇瞰龙湫。子初如可乐，久乃叹以愀。云此譬图画，暂看已宜收。荒凉草树间，暮馆城南陬。破屋仰见星，窗风冷如锼。归心中夜起，辗转卧不周。我为办酒肴，罗列蛤与蛑。酒酣微探之，仰笑不颔头。曰予非此侬，又不负谴尤。自非世不容，安事此为囚。幸以主人故，崎岖几摧辀。一来勤已多，而况欲久留。我语顿遭屈，颜惭汗交流。川涂冰已壮，霰雪行将稠。羡子兄弟秀，双鸿翔高秋。嗈嗈飞且鸣，岁暮忆南州。饮子今日欢，重我明日愁。来贶辱已厚，赠言愧非酬。【琅琊山六题〈庆历七年〉·归云洞】洞门常自起烟霞，洞穴傍穿透溪谷。朝看石上片云阴，夜半山前春雨足。【琅琊山六题·琅琊溪】空山雪消溪水涨，游客渡溪横古槎。不知溪源来远近，但见流出山中花。【琅琊山六题·石屏路】石屏自倚浮云外，石路久无人迹行。我来携酒醉其下，卧看千峰秋月明。【琅琊山六题·班春亭】信马寻春踏雪泥，醉中山水弄清辉。野僧不用相迎送，乘兴闲来兴尽归。【琅琊山六题·庶子泉】庶子遗踪留此地，寒岩徙倚弄飞泉。古人不见心可见，一片清光长皎然。【琅琊山六题·惠觉方丈】青松行尽到山门，乱峰深处开方丈。已能宴坐老山中，何用声名传海上。<hr>
