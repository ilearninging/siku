<h4>《集部·欧阳修集·卷八十九  内制集卷八》<b class="x">作者：欧阳修</b></h4>
【乾元节谢内中露香表】嘉祐五年正月二十六日〉伏以清穹眷佑，皇绪丕隆。方阳月之正时，属诞辰而著节。仰瞻霄极，荐此芬馨。冀膺敷锡之祥，永保延鸿之庆。【乾元节谢内中真宗皇帝表〈正月二十六日〉】伏以嘉名著节，载诞纪辰。永惟凉眇之躬，获荷显休之业。动遵圣训，期保庆基。怵惕之怀，孝思罔极。【乾元节谢内中章献明肃皇太后章懿皇太后章惠皇太后表〈正月二十六日〉】伏以天阳正候，寿节纪时。深惟载育之恩，缅慕至慈之德。敢忘翼励，期保延鸿。【赐枢密副使右谏议大夫张昪乞解罢第一表不允批答〈正月二十九日〉】省表具之。朕惟一二左右之臣，出纳枢机之命，必有同德，为时老成。卿质厚器闳，材优识敏。风力甚劲，晚而不衰。议论有稽，言而必中。朕所体貌，民之具瞻。岂宜退徇谦冲，自厌繁务，尽瘁事国，矧惟素怀？推心仰成，当体予意。所乞宜不允。【除文彦博易镇判大名府制〈二月十五日〉】门下：朕惟将相之崇资，是为文武之极选。隆其名器，所以重朝廷；列于蕃宣，所以屏王室。矧乃居留之任，必属老成之人。爰择刚辰，敷告有位。具官文彦博，器闳而厚，识粹而明。学得其方，通古今而知要；才周于物，适大小以惟宜。自奋发于声猷，早更扬于中外。居则参裨乎国论，出则宣畅乎皇威。两践台司，首当柄用。贤愚式序，举百职以咸修；纲纪甚明，赞万机而至悉。自恳避钧衡之任，出司管钥之严，逮此逾时，蔚然休问。眷言邦哲，实简予衷。是用更其拥节之荣，委以别京之重。劲兵所宿，实资总制之权；雅俗惟淳，兼赖抚绥之政。於戏！与国同体，是谓股肱之良；惟民具瞻，方隆师尹之望。顾我旧德，岂烦训辞？往其钦哉，祗服休命。可特授依前检校太师，同中书门下平章事，潞国公，行陕州大都督府长史，充保平军节度使，判大名府，兼北京留守司事，充大名府路安抚使，加食邑七百户、食实封五百户，功臣、散官、勋封如故。仍放谢辞，发赴本任。主者施行。【除李昭亮检校太保判定州制〈二月十五日〉】门下：严师律以宣威，是为将率之事；谋王体而坐论，必属廊庙之臣。惟二柄之是兼，盖一时之首选。顾于寄任，宜副倚毗。爰告外庭，式扬休命。具官李昭亮，资质纯厚，器识通明。世有勋庸，蔚为旧德。家传韬略，济以美材。爰自壮龄，早膺奖擢。训齐士伍，号令信于恩威；宿卫朝廷，勤劳著于夙夜。屡被蕃宣之寄，实资镇抚之才。惟留钥之别都，乃宿兵之重地。岁时滋久，誉望益嘉。眷言中山，还尔旧治。是用易以将旄之宠，增其帝傅之崇。於戏！宣国威灵，用绥宁于边鄙；求民疾苦，以班布于教条。俾无北顾之忧，惟我老成之倚。往践厥位，时惟钦哉。可特授检校太傅，依前同中书门下平章事，行兖州大都督府长史，充泰宁军节度使，充定州路都部署，兼安抚使，判定州，加食邑七百户、食实封三百户，功臣、散官、勋封如故。仍放谢辞，发赴本任。主者施行。【除李端懿宁远军节度使知澶州制〈二月十八日〉】门下：至治之时，常不忘于武备；用兵之要，在先择于将臣。《礼》、《乐》、《诗》、《书》，必资于学；智、信、严、勇，又兼以仁。是惟难才，岂不慎选？用诹刚日，敷告外庭。具官李端懿，器质宏深，资识敏茂。地联近戚，无富贵之骄；世济美材，躬儒素之行。粤从壮岁，绰有令名。学问足以与谋，忠信可以事上。而〔能〕克励名节，靡皇宴安。每思报国以有为，尝请治民而自效。北州之政称最，东土之人甚思。惟留务之是居，顾历时而颇久。俾加褒进，爰考佥同。是用宠以节旄，委之蕃翰。於戏！为政而先无扰，所以靖民；除戎以戒不虞，是宜有素。繄乃通明之略，副予柬任之怀。往惟钦哉，膺此休渥。可特授依前检校刑部尚书，充宁远军节度使，知澶州，加食邑七百户、食实封三百户，散官、勋封如故。主者施行。【赐礼部侍郎参知政事曾公亮乞罢不允诏〈二月十八日〉】卿以敏识精学，参赞万务。隽德茂行，表仪百僚。而思虑之劳，偶婴疾恙。药石之效，闻比康平。嘉谋话言，日以虚伫。封章屡上，引避甚坚。岂未体于眷怀，而每烦于开谕？宜专辅养，以副倚毗。所乞宜不允。【赐新除宁远军节度使李端懿让恩命第一表不允断来章批答口宣〈二月十八日〉】卿联国懿戚，惟时美材。久居留使之权，俾委将旄之任。载嘉冲挹，思避宠荣。宜体眷怀，无烦牢让。【阁门赐新除宁远军节度使知澶州李端懿告敕口宣〈二月十八日〉】卿世胄联华，资材甚茂。早膺器使，颇著声猷。俾进总于中权，式增荣于戚里。所宜祗服，以体眷怀。【赐新除工部尚书知秦州张方平陈让不允诏〈三月十六日〉】卿识茂器闳，智优学博。施于有用，谓靡不宜。乃眷西陲，最为重地。惟抚绥备御之任，必通明敏给之才。予难其人，于尔为得。委遇之意，则惟其勤。避让之诚，夫何于再？勉祗其往，当体朕怀。【赐枢密副使尚书礼部侍郎程戡乞退休第二表不允批答〈三月十六日〉】省表具之。朕惟朝廷之礼广大，材贤之士众多，必有耆哲之臣，以为时望之重。卿早被奖擢，蔼然声猷。参联钧辅之崇，协赞枢机之要。履躬之懿，久见于纯诚；事上之忠，志期于尽瘁。顾方深于毗赖，而恳避于宠荣。封章继来，敦谕亦至。引年以礼，虽嘉止足之贤；优老虚怀，未忘眷遇之意。往安厥位，宜体予衷。所乞宜不允。【大相国寺大殿上开启为民祈福道场斋文〈五月三日〉】伏以南薰被物，方兹长育之期；西觉称雄，允赖慈仁之济。俾延净侣，虔启法筵。冀迎百善之祥，普洽万生之众。【赐宰臣富弼第二表乞退不允批答〈五月十五日〉】省表具之。卿事君一心，忧国百虑。简拔寒俊，而多得遗才；慎重赏刑，而惟恐过举。蔚然德业，方厚倚毗。而纲宪之司，异同兴论。或事非大体，或言涉难明。因其捃摭于至微，益见始终之无过。虽开广言路，务在兼容；而进退大臣，岂当缘此？所宜笃卿自信之志，成朕不惑之明。涣然无疑，来复厥位。所乞宜不允。【赐宰臣富弼乞退第四表不允断来章手诏〈五月二十四日〉】省四上表乞解机务事，具悉。朕力排谗构之言，兼采搢绅之望，委卿以重任，待之以不疑。惟致治之至难，方同心而共济。勉以无怠，庶几有成。而执法之臣，以言为职。议既不一，理难必从。遂其好胜之私，因于积忿而发，事缘蔼昧，语涉中伤。遽罢宪司，以释群惑。虽朕之不明不敏，既能为卿而辨之；而卿亦何嫌何疑，遂将去朕而不顾？避辞已确，敦谕亦勤。其体予怀，复安尔位，使天下晓然知朕任贤而勿贰也。所乞宜不允，仍断来章，付富弼。【赐枢密副使张昪生日诏〈五月十九日〉】卿以业履之清优，任枢机之密勿。余所礼遇，时之具瞻。爰届诞辰，俾加庆赐。【赐荆湖北路救济饥民知州奖谕敕书〈五月二十七日〉】夫修人事所以御天灾，安吾民岂不在良吏？尔学优从政，职任治人。因凶岁之疫饥，体诏书之隐恻。既免罹于殍馑，仍不夭于札瘥。再惟敏事之材，深得恤荒之礼。第课来上，予心所嘉。宜有褒章，以旌善绩。【赐河阳三城节度使同中书门下平章事文彦博进奉谢祫享加恩诏〈六月十七日〉】《诗》云君子邦之基，《记》曰大臣民之表。予所宠异，礼宜优隆。乃因祭福之均恩，首效骏良而来献。载惟诚恪，深用叹嘉。【赐定国军节度使知并州梁适进奉谢恩马诏〈六月十七日〉】大卤之雄，中权为重。时有旧老，柬于予衷。宠之旄钺之荣，委以蕃宣之寄。效骏良而来献，将诚悫之甚勤。省览已还，叹嘉曷已。【赐观文殿大学士知定州庞籍进奉谢恩马诏〈六月十七日〉】书殿之职，号为清优。旧德之臣，所宜宠异。乃求骏足，以副勤诚。曾非贵物之心，实体事君之节。省阅于再，叹奖不忘。【赐虔州观察使定州路副都部署刘涣进奉恩谢马诏〈六月十七日〉】国家慎选材武，委之事权。优其宠荣，所以责效；厚其颁予，所以养廉。乃因物以达诚，见事上之惟恪。省阅于再，叹嘉不忘。【赐定国军节度使梁适进奉谢恩马诏】卿惟时旧德，为国将臣。推恩典以既优，俾家庭之增宠。乃输良贡，以效诚勤。省阅以还，叹嘉弥切。【赐外任臣寮进奉贺祫享礼毕敕书〈六月十七日〉】朕以孟冬卜吉，大祭申虔。惟熙事之既成，实庶邦之共庆。载披来贡，深见输忠。省阅以还，叹嘉良切。【赐翰林学士尚书兵部员外郎知制诰吴奎乞知青州不允诏〈七月二十一日〉】卿强学博览，足以通古今；嘉谋谠言，足以承顾问。朝夕献纳，余有望焉。矧方委之剧烦，婴以事任。懋乃贤业，宜有施于朝廷；奋乎壮猷，岂暇便于乡里？其安尔职，深体眷怀。【赐新除宣徽南院使检校太保鄜延路马步军都部署经略安抚使判延州程戡让恩命第一表不允断来章批答〈八月八日〉】省表具之。乃者卿数上封章，恳辞枢要。兼引年而为请，思还政以自颐。眷惟耆旧之英，诚久剧繁之任。俾增书殿之职，仍参讲席之联。是曰清优，岂忘顾遇？而进见之际，聪明未衰。乃迁使领之华，往重边陲之寄。予意所属，佥言允谐。虽冲尚之可嘉，惟成命之难止。所让宜不允，仍断来章。【赐新除翰林学士依前礼部郎中知制诰权知开封府蔡襄上表乞依旧知泉州不允诏〈八月十五日〉】卿学通古今，足以备献纳；政适宽猛，足以临剧烦。而得材之难，顾常劳于选任；矧居外兹久，宁自逸于便安？是宜勉旃，来服新命。绰有余力，夫何微疾之辞；居此宠名，固为荣养之乐。其毋必让，当体至怀。【赐知建昌军杨仪进奉银珠稻米敕书〈八月十六日〉】劝力农而务本，惟汝之官；登嘉谷以告丰，乃时之瑞。粲然良实，来效贡囊。载惟修职之勤，式缓忧民之意。省阅于再叹，尚不忘。【赐右谏议大夫知梓州吕居简进奉乾元节无量寿佛一帧敕书〈八月十六日〉】寿觞纪节，罄率土以均欢；妙像有仪，献无疆之善祝。嘉乃爱君之意，见于事上之恭。省阅以还，叹嘉良切。【赐屯田员外郎王公衮奖谕敕书】向者长人之官，备盗不谨，害我命吏，惊兹远民。汝于斯时，能奋厥效，督捕甚急，馈饷有方，致兹凶徒，卒就擒戮。第功来上，覆实不虚。载嘉勤劳，深用褒叹。【东太一宫立冬祝文〈九月二十四日〉】四时适序，万物坚藏。嘉岁事之有成，繄神休之是赖。承兹灵贶，报以吉蠲。惟冀享诚，益敷多佑。【延福宫性智殿开启皇后生辰道场斋文〈九月二十四日〉】伏以坤德流徽，式临于诞日；贝文宣妙，恭仰于巨慈。载严秘邃之庭，骈集清修之侣。冀资寿福，特启灵场。伏愿毫相分光，法云假荫。凭兹胜利，永保遐龄。【延福宫性智殿开启皇后生辰道场密词〈九月二十六日〉】伏以寒律正时，适临于良月；曾沙诞庆，爰纪于嘉辰。夙清秘殿之严，并集祗园之侣。冀因胜利，延锡禧祥。永辅坤仪，益隆寿祝。【故赠濮王允让十月九日拆攒祭文〈九月二十六日〉】日月惟吉，山川既佳。启兹攒涂，往即襄事。顾歆薄奠，宜体哀悰。【故赠濮王允让十月十八日起灵祭文〈九月二十六日〉】仪物既备，川涂甚夷。往即佳城，卜兹吉日。灵其顾享，副此哀怀。【故赠濮王允让十月二十日下炅祭文〈九月二十六日〉】惟灵禀德甚茂，享年不遐。余心所哀，恤典斯备。往即安宅，享兹克诚。【抚问护葬使向传式诏〈九月二十六日〉】葬之为礼，古所重焉。方将事以在涂，顾劳心于祗役。眷赖之意，不忘于怀。【抚问西京并汝州路礻付葬随护宗懿已下敕书〈九月二十六日〉】日月惟吉，川涂匪遐。顾襄事之有期，嘉送终之尽礼。劳勤备至，眷瞩良深。【抚问尚宫沈氏敕书〈九月二十六日〉】輀旌就道，霜露戒时。载惟将护之劳，无怠祗勤之意。【抚问西京并汝州路管勾修坟并沿路巡检道路及管勾一行灵舆程顿排办等朝臣使臣内臣等敕书】卜吉趋时，送终备物。顾风霜之方厉，念事役之为劳。【赐宰臣富弼上第一表乞解罢机务不允批答】省表具之。夫宰相之事，非可以岁月考而一二数也。其在朝廷，选贤任能而各得其职；下俾民俗，迁善远罪而不知其然。至于法度修，纪纲正，然后相与慎守而安行之，以臻于治。此朕所以虚心一意，日有望于卿者也。今事有绪而卿辞焉，岂朕德之不明，将顾时之不可？中道而止，夫何谓哉？俾予获用材不尽之讥，而卿涉苟安自便之计，予所不取。卿其勉焉。所乞宜不允。赐宰臣富弼上第三表乞解罢机务不允断来章批答。省表具之。卿博通古今之学，深达治乱之原，德业之隆，名称甚盛。朕方虚己而任，不愧知人之明。而自秉钧衡，宣劳夙夜，惟是小大之政，损益施设，惟卿之为；罚罪赏功，进退能否，惟卿之听。时有异论，岂无多言；一切屏之，惟卿之信。若乃恭己南面，庶几辅予，享其成功，登于至治，亦惟卿之图。其三者，人君之所难，予罔敢忽；其一者，在卿之不止，庶克有成。而无名屡辞，实所难谕。卿其体兹至意，究乃素怀。所乞宜不允，仍断来章。<hr>
