<h4>《集部·欧阳修集·卷二十四  居士集卷二十四》<b class="x">作者：欧阳修</b></h4>
◎墓表八首【永春县令欧君墓表〈天圣□年〉】君讳庆，字贻孙，姓欧氏。其上世为韶州曲江人，后徙均州之郧乡，又徙襄州之谷城。乾德二年，分谷城之阴城镇为乾德县，建光化军，欧氏遂为乾德人。修尝为其县令，问其故老乡闾之贤者，皆曰有三人焉。其一人曰太傅、赠太师、中书令邓文懿公，其一人曰尚书屯田郎中戴国忠，其一人曰欧君也。三人者学问出处，未尝一日不同，其忠信笃于朋友，孝悌称于宗族，礼义达于乡闾。乾德之人初未识学者，见此三人，皆尊礼而爱亲之。既而皆以进士举于乡里，而君独黜于有司。后二十年，始以同三礼出身为潭州湘潭主簿，陈州司法参军，监考城酒税，迁彭州军事推官，知泉州永春县事。而邓公已贵显于朝，君尚为州县吏，所至上官多邓公故旧，君绝口不复道前事，至终其去，不知君为邓公友也。君为吏廉贫，宗族之孤幼者皆养于家。居乡里，有讼者多就君决曲直，得一言，遂不复争，人至于今传之。嗟夫！三人之为道，无所不同，至其穷达，何其异也！而三人者未尝有动于其心，虽乾德之人称三人者，亦不以贵贱为异，则其幸不幸，岂足为三人者道哉！然而达者昭显于一时，而穷者泯没于无述，则为善者何以劝？而后世之来者何以考德于其先？故表其墓以示其子孙。君有子世英，为邓城县令；世勣，举进士。君以天圣七年卒，享年六十有四，葬乾德之西北广节山之原。【尚书屯田员外郎李君墓表〈宝元元年〉】汉水东至乾德，汇而南，民居其冲，水悍暴而岸善崩，然其民尤富完。其下之材，治室屋聚居，盖数千家，皆安然易汉而自若者，以有石堤为可恃也。景祐五年，余始为其县令，既行汉上，临石堤，问其长老，皆曰吾李君之作也。于是喟然而叹，求李君者，得其孙厚。厚举进士，好学，能自言其世。云：李氏，贝州清河人。君举进士，中淳化三年乙科。镇州真定主簿齐化基，为吏以强察自喜，恶君廉直不为屈，多求事可酿为罪者责君理之。君辨愈明，不可污。卒服其能，反荐之，迁威虏军判官。秩满，河北转运使又荐为冀州军事推官。逾年，吏部考籍，凡四较考者，外皆召还，公考当召。是时，契丹侵边，冀州独乞留君督军饷，课为最多，迁大理寺丞，乘传治壁州疑狱。既还，转运使又请通判冀州，督旁七县军饷，课尤多而民不劳。遭岁饥，悉出庾粟以贷民，且曰：“凶、丰甚，必复。使丰而归诸庾，是化吾朽积而为新，乃两利也。”转运使以为然，因请君益贷贝、魏、沧、冀诸州。后岁果丰，饥民德君，粟归诸庾无后者，盖赖而活者数十万家。居三年，转运使上冀人言，乞留，许留一岁，就拜殿中丞。岁满将去，冀民夜私入其府，堑其居，若不可出。君谕之，乃得去。通判河南，未行，契丹兵指邢、洺，天子择吏之能者，改君通判邢州。其守赵守一当守邢以扞寇，辞不任邢事，天子曰：李某佐汝，可无患。守一至邢，悉以州事任君。御史中丞王嗣宗辟推直官，遂荐为御史，以疾不拜，求知光化军，作所谓石堤者。孙何荐其材，拜三司户部判官，改知建州，皆以疾辞。又求知汉阳军，居三岁，而汉阳之狱空者二岁。卒以疾解，退居于汉旁。大中祥符六年五月某日卒于家，遂葬县东遵教乡之友于村。子孙因留家焉。君讳仲芳，字秀之，享年五十有三，官至尚书屯田员外郎。君为人敦敏而材，以疾中止。余闻古之有德于民者，殁则乡人祭于其社。今民既不能祠君于汉之旁，而其墓幸在其县；余，令也，又不表以示民，呜呼！其何以章乃德？俾其孙刻石于隧，以永君之扬。【石曼卿墓表〈庆历元年〉】曼卿，讳延年，姓石氏。其上世为幽州人。幽州入于契丹，其祖自成始以其族间走南归，天子嘉其来。将禄之，不可，乃家于宋州之宋城。父讳补之，官至太常博士。幽燕俗劲武，而曼卿少亦以气自豪，读书不治章句，独慕古人奇节伟行非常之功，视世俗屑屑，无足动其意者。自顾不合于世，乃一混以酒，然好剧饮，大醉，颓然自放，由是益与时不合。而人之从其游者，皆知爱曼卿落落可奇，而不知其才之有以用也。年四十八，康定二年二月四日，以太子中允、秘阁校理卒于京师。曼卿少举进士，不中。真宗推恩，三举进士，皆补奉职。曼卿初不肯就，张文节公素奇之，谓曰：“母老乃择禄邪？”曼卿矍然起就之，迁殿直，久之，改太常寺太祝、知济州金乡县，叹曰：“此亦可以为政也。”县有治声。通判乾宁军，丁母永安县君李氏忧，服除，通判永静军，皆有能名。充馆阁校勘，累迁大理寺丞，通判海州，还为校理。庄献明肃太后临朝，曼卿上书，请还政天子。其后太后崩，范讽以言见幸，引尝言太后事者，遽得显官，欲引曼卿，曼卿固止之，乃已。自契丹通中国，德明尽有河南，而臣属遂务休兵养息天下，然内外弛武三十余年，曼卿上书言十事，不报。已而元昊反，西方用兵，始思其言，召见，稍用其说，籍河北、河东、陕西之民，得乡兵数十万。曼卿奉使籍兵河东，还称旨，赐绯衣银鱼，天子方思尽其才，而且病矣。既而闻边将有欲以乡兵捍贼者，笑曰：“此得吾粗也。夫不教之兵勇怯相杂，若怯者见敌而动，则勇者亦牵而溃矣。今或不暇教，不若募其敢行者，则人人皆胜兵也。其视世事蔑若不足为，及听其施设之方，虽精思深虑不能过也。状貌伟然，喜酒自豪，若不可绳以法度，退而质其平生，趣舍大节无一悖于理者。遇人无贤愚，皆尽欣欢。及闲而可否天下是非善恶，当其意者无几人。其为文章，劲健称其意气。有子济滋。天子闻其丧，官其一子，使禄其家。既卒之三十七日，葬于太清之先茔。其友欧阳修表于其墓曰：呜呼曼卿！宁自混以为高，不少屈以合世，可谓自重之士矣。士之所负者愈大，则其自顾也愈重；自顾愈重，则其合愈难。然欲与共大事，立奇功，非得难合自重之士不可为也。古之魁雄之人，未始不负高世之志，故宁或毁身污迹，卒困于无闻，或老且死而幸一遇，犹克少施于世。若曼卿者，非徒与世难合，而不克所施，亦其不幸不得至乎中寿，其命也夫！其可哀也夫！【内殿崇班薛君墓表】公讳塾，字宗道，姓薛氏，资政殿学士、兵部尚书简肃公之弟。薛之世德终始，有简肃公之志与碑。公官至内殿崇班，以某年某月某日，卒官于蜀州。其子仲孺以其丧归葬于绛州之正平，先葬而来乞铭以志。予幸尝纪次简肃公之德，而又得铭公。其铭曰：公躬直清，官以材称。惟贤是似，不愧其兄。既葬，而仲孺又来请曰：“铭之藏，诚以永吾先君于不朽，然不若碣于隧，以表见于世之昭昭也。”予惟薛氏于绛为著姓，简肃公于公为兄弟，而公之世德，予既见之铭，而其子又欲碣以昭显于世，可谓孝矣。然予考古所谓贤人、君子、功臣、烈士之所以铭见于后世者，其言简而著。及后世衰，言者自疑于不信，始繁其文，而犹患于不章，又备其行事，惟恐不为世之信也。若薛氏之著于绛，简肃公之信于天下，而予之铭公不愧于其兄，则公之铭不待繁言而信也。然其行事终始，予亦不敢略而志诸墓矣。今之碣者，无以加焉，则取其可以简而著者书之，以慰其子之孝思，而信于绛之人云。【连处士墓表〈庆历八年〉】连处士，应山人也。以一布衣终于家，而应山之人至今思之。其长老教其子弟，所以孝友、恭谨、礼让而温仁，必以处士为法，曰：“为人如连公，足矣。”其矜寡孤独凶荒饥馑之人皆曰：“自连公亡，使吾无所告依而生以为恨。”呜呼！处士居应山，非有政令恩威以亲其人，而能使人如此，其所谓行之以躬，不言而信者欤？处士讳舜宾，字辅之，其先闽人。自其祖光裕尝为应山令，后为磁、郢二州推官，卒而反葬应山，遂家焉。处士少举《毛诗》，一不中，而其父正以疾废于家，处士供养左右十余年，因不复仕进。父卒，家故多资，悉散以赒乡里，而教其二子以学，曰：“此吾资也。”岁饥，出谷万斗以粜，而市谷之价卒不能增，及旁近县之民皆赖之。盗有窃其牛者，官为捕之甚急，盗穷，以牛自归，处士为之愧谢曰：“烦尔送牛。”厚遗以遣之。尝以事之信阳，遇盗于西关，左右告以处士，盗曰：“此长者，不可犯也。”舍之而去。处士有弟居云梦，往省之，得疾而卒，以其柩归应山。应山之人去县数十里迎哭，争负其柩以还，过县市，市人皆哭，为之罢市三日，曰：“当为连公行丧。”处士生四子，曰庶、庠、庸、膺。其二子教以学者，后皆举进士及第。今庶为寿春令，庠为宜城令。处士以天圣八年十二月某日卒，庆历二年某月日，葬于安陆蔽山之阳。自卒至今二十年，应山之长老识处士者，与其县人尝赖以为生者，往往尚皆在，其子弟后生闻处士之风者，尚未远，使更三四世至于孙曾，其所传闻，有时而失，则惧应山之人不复能知处士之详也。乃表其墓，以告于后人。八年闰正月一日，庐陵欧阳修述。【太常博士周君墓表〈皇祐五年〉】有笃行君子曰周君者，孝于其亲，友于其兄弟。居父母丧，与其兄某、弟某居于倚庐，不饮酒食肉者三年，其言必戚，其哭必哀，除丧而癯然不能胜人事者，盖久而后复。自孔子在鲁，而鲁人不能行三年之丧，其弟子疑以为问，则非鲁而他国可知也；孔子殁，而其后世又可知也。今世之人，知事其亲者多矣，或居丧而不哀者有矣；生能事而死能哀，或不知丧礼者有矣；或知礼而以谓丧主于哀而已，不必合于礼者有矣。如周君者，事生尽孝，居丧尽哀，而以礼者也。礼之失久矣，丧礼尤废也。今之居丧者，惟仕官、婚嫁、听乐不为，此特法令之所禁尔。其衰麻之数，哭泣之节，居处之别，饮食之变，皆莫知夫有礼也。在上位者不以身率其下，在下者无所望于其上，其遂废矣乎！故吾于周君有所取也。君讳尧卿，字子俞，道州永明县人也。天圣二年举进士，累官至太常博士。历连、衡二州司理参军，桂州司录，知高安、宁化二县，通判饶州。未行，以庆历五年六月朔日卒于朝集之舍，享年五十有一。皇祐五年某月日，葬于道州永明县之紫微冈。曾祖讳某。祖讳某。父讳某，赠某官。母唐氏，封某县太君。娶某氏，封某县君。君学长于毛、郑《诗》，《左氏春秋》。家贫，不事生产，喜聚书。居官禄虽薄，常分俸以赒宗族朋友。人有慢己者，必厚为礼以愧之。其为吏，所居皆有能政。有文集二十卷。君有子七人：曰谕，鼎州司理参军；曰诜，湖州归安主簿；曰谧、曰讽、曰諲、曰说、曰谊，皆未仕。呜呼！孝非一家之行也，所以移于事君而忠，仁于宗族而睦，交于朋友而信，始于一乡推之四海、表于金石示之后世而劝。考君之所施者，无不可以书也，岂独俾其子孙之不陨哉！【龙武将军薛君墓表〈至和元年〉】薛姓居河东者，自唐以来族最盛。宋兴百年，而薛姓五显。资政殿学士、尚书户部侍郎、赠兵部尚书简肃公，当天圣中，参辅大政，以亮直刚毅为时名臣。公，绛州正平人也。有子直孺，早卒，无后，以其弟之子仲孺为后。然其兄弟五人及其诸子，皆用公荫禄仕，以忠厚孝谨多材能为绛大族。君讳某，字某，简肃公之兄也。少有高节，仕而不得志，退老于家，以德行文学为乡善人。君少好学，工为文辞，应有司格，既而曰：是岂足学也哉？”乃弃而不为。其后简肃公贵显，以恩例补君右班殿直。君笃爱其弟，不得已，为强起就职。居顷之，卒弃去，遂不复仕。君居乡里，孝悌于其家，忠信于其朋友，礼让于其长老。乡里之人始而爱，久而化，既殁而犹思焉。君以天圣二年十一月某日以疾卒于家，享年六十有九，以某年某月某日葬于正平县清原乡之周村原。曾祖景，赠太保。祖温瑜，赠太傅。父光化，赠太师。母曰郑国夫人费氏。子男二人：长曰长孺，今为尚书虞部员外郎、知绛州军州事；次曰良孺，殿中丞。女三人。君以子恩，累赠右龙武军将军；夫人郑氏，正平县太君。君卒之若干年，其子始以尚书郎来守是州。予，薛氏婿也，且嘉君之隐德以终而有后，乃为表于其墓，既又作诗以遗之。曰：“伊绛之人，其出如云。往于周原，从我邦君。周原有墓，郁郁其松。绛无居人，惟邦君是从。来以春秋，执事必躬。邦君在绛，礼我耆艾。惟父之执，其恭敢怠？邦君有政，惠我后生。从民上冢，闾里之荣。嗟我绛人，孝慈友悌。为善有后，惟邦君是视。【尚书屯田员外郎张君墓表〈至和二年〉】君讳谷，字应之，世为开封尉氏人。曾祖节，祖遇，皆不仕。父炳，为郑州原武县主簿，因留家焉，今为原武人也。君举进士及第，为河阳、河南主簿，苏州观察推官，开封府士曹参军，迁著作佐郎，知阳武县，通判眉州，累迁屯田员外郎，复知阳武县，以疾致仕，卒于家，享年五十有九。君为人刚介好学问，事父母孝，与朋友信。其为吏洁廉，所至有能称。其在河南时，予为西京留守推官，与谢希深、尹师鲁同在一府。其所与游，虽他掾属宾客，多材贤少壮驰骋于一时，而君居其间，年尚少，独苦羸，病肺唾血者已十余年。幸其疾少间，辄亦从诸君饮酒。诸君爱而止之，君曰：“我岂久生者邪？”虽他人视君，亦若不能胜朝夕者。其后同府之人皆解去，而希深、师鲁与当时少壮驰骋者丧其十八九，而君癯然唾血如故，后二十年始以疾卒。君虽病羸，而力自为善，居官为吏，未尝废学问，多为贤士大夫所知。乃知夫康强者不可恃以久，而羸弱者未必不能生，虽其迟速长短相去几何，而强者不自勉，或死而泯灭于无闻，弱者能自力，则必有称于后世，君其是已。君尝谓子曰：“吾旦暮人耳，无所取于世也，尚何区区于仕哉？然吾常哀禄之及于亲者薄，若幸得不死而官登于朝，冀窃国家褒赠之宠以荣其亲，然后归病于原武之庐足矣！”乃益买田治室于原武以待。君自河南、苏州累为名公卿所荐，乃迁著作为郎官，赠其父太子中允，母宋氏京兆县太君，于是遂致仕归于原武，营其德政乡之张固村原，将葬其亲。卜以皇祐五年十一月某日用事，前四日，君亦卒，遂以某日从葬于原上。予与君游久，记其昔所谓予者，且哀君之贤而不幸，又嘉君之志信而有成，于其葬也，不及铭，乃表于其墓。君娶祝氏，封华阳县君。有子曰损，试将作监主簿。至和二年三月七日，翰林学士、尚书吏部郎中、知制诰、充史馆修撰欧阳修撰。<hr>
