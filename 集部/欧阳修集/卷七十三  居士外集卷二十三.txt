<h4>《集部·欧阳修集·卷七十三  居士外集卷二十三》<b class="x">作者：欧阳修</b></h4>
◎杂题跋二十首【读裴寂传〈景祐□年〉】予尝与尹师鲁论自魏、晋而下佐命功臣，皆可贬绝，以其贰心旧朝，协成大谋，虽曰忠于所事，而非人臣之正也。及读《裴寂传》迹其终始，良有以哉。始寂为晋阳宫监，私以宫人馈高祖，因见亲暱，可谓贰隋矣。及太宗以博奕啖之，遂开义师之谋，卒成唐室。武周为寇，请行自败，不即就诛者，非特佐命有功，岂非曩时私狎之恩哉？坐交沙门，法虽免官见放，复有所陈。太宗数之曰：“计公勋庸，不至于此。”数以武德时政之缪，皆归其人。又闻妖言不自明，乃欲杀人缄口，遂被流放。列其四罪，贷不致理。盖由进身之私恩衰即败也。韩、彭之功犹终不保，况寂也哉！【书梅圣俞河豚鱼诗后〈至和□年〉】予友梅圣俞于范饶州席上赋此《河豚鱼》诗，余每体中不康，诵之数过辄佳，亦屡书以示人为奇赠。翰林东阁书。【书三绝句诗后〈至和□年〉】前一篇梅圣俞咏泥滑滑，次一篇苏子美咏黄莺，后一篇余咏画眉鸟。三人者之作也出于偶然，初未始相知，及其至也，意辄同归，岂非其精神会通，遂暗合邪？自二子死，余殆绝笔于斯矣。翰林东阁书。【跋晏元献公书〈至和□年〉】右观文殿大学士、兵部尚书晏元献公二帖。公为人真率，其词翰亦如其性，是可嘉也。【跋李西台书〈嘉祐三年〉】嘉祐三年三月晦日，和叔携以过余，因得览之，不能释手。嗟今之人清尚如西台君者，何少也！遂书其后而还之。庐陵欧阳修。【又〈嘉祐三年〉】李公为人端重清方，为当时所重，不徒爱其笔迹也。嘉祐三年三月晦日，修题。【跋李翰林昌武书〈嘉祐□年〉】昌武笔画遒峻，盖欲自成一家，宜其见称于当时也。修览其书，知此道寂寞久矣。响时苏、梅二子，以天下两穷人主张斯道，一时士人倾想其风采，奔走不暇，自其沦亡，遂无复继者。岂孟子所谓折枝之易，第不为邪？览李翰林诗笔，见故时朝廷儒学侍从之臣，未尝不以篇章翰墨为乐也。【记旧本韩文后〈嘉祐□年〉】予少家汉东，汉东僻陋无学者，吾家又贫无藏书。州南有大姓李氏者，其子尧辅颇好学。予为儿童时，多游其家，见有弊筐贮故书在壁间，发而视之，得唐《昌黎先生文集》六卷，脱落颠倒无次序，因乞李氏以归。读之，见其言深厚而雄博，然予犹少，未能悉究其义，徒见其浩然无涯，若可爱。是时天下学者杨、刘之作，号为时文，能者取科第，擅名声，以夸荣当世，未尝有道韩文者。予亦方举进士，以礼部诗赋为事。年十有七试于州，为有司所黜。因取所藏韩氏之文复阅之，则喟然叹曰：学者当至于是而止尔！因怪时人之不道，而顾己亦未暇学，徒时时独念于予心，以谓方从进士干禄以养亲，苟得禄矣，当尽力于斯文，以偿其素志。后七年，举进士及第，官于洛阳。而尹师鲁之徒皆在，遂相与作为古文。因出所藏《昌黎集》而补缀之，求人家所有旧本而校定之。其后天下学者亦渐趋于古，而韩文遂行于世，至于今盖三十余年矣，学者非韩不学也，可谓盛矣。呜呼！道固有行于远而止于近，有忽于往而贵于今者，非惟世俗好恶之使然，亦其理有当然者。而孔、孟皇皇于一时，而师法于千万世。韩氏之文没而不见者二百年，而后大施于今，此又非特好恶之所上下，盖其久而愈明，不可磨灭，虽蔽于暂而终耀于无穷者，其道当然也。予之始得于韩也，当其沉没弃废之时，予固知其不足以追时好而取势利，于是就而学之，则予之所为者，岂所以急名誉而干势利之用哉？亦志乎久而已矣。故予之仕，于进不为喜、退不为惧者，盖其志先定而所学者宜然也。集本出于蜀，文字刻画颇精于今世俗本，而脱缪尤多。凡三十年间，闻人有善本者，必求而改正之。其最后卷帙不足，今不复补者，重增其故也。予家藏书万卷，独《昌黎先生集》为旧物也。呜呼！韩氏之文、之道，万世所共尊，天下所共传而有也。予于此本，特以其旧物而尤惜之。【题薛公期画〈嘉祐八年〉】善言画者多云鬼神易为工，以谓画以形似为难，鬼神人不见也。然至其阴威惨淡，变化超腾，而穷奇极怪，使人见辄惊绝，及徐而定视，则千状万态，笔简而意足，是不亦为难哉？此画虽传自妙本，然其笔力精劲，亦自有嘉处。嘉祐八年仲春旬休日，窃览而嘉之，题还薛公期书室。庐陵欧阳修题。【跋杜祁公书〈嘉祐八年〉】右杜祁公墨迹。公当景祐中，为御史中丞，时余以镇南军掌书记为馆阁校勘，始登公门，遂见知奖。后十五年，余以尚书礼部郎中。龙图阁直学士留守南都，公已罢相，致仕于家者数年矣。余岁时率僚属候问起居，见公福寿康宁，言笑不倦。岁余，予遭内艰去，居于颍。服除，来京师，蒙恩召人翰林为学士，与公书问往还，无虚月。又二岁，公以疾薨于家。予既泣而论次公之功德而铭之，又集在南都时唱和诗为一卷，以传二家之子孙。又发箧，得公手书简尺、歌诗，类为十卷而藏之。余与时寡合，辱公之知，久而愈笃，宜于公有不能忘，矧公笔法为世楷模，人人皆宝而藏之，然世人莫若余得之多也。嘉祐八年六月晦日。【跋永城县学记〈嘉祐八年〉】唐世执笔之士，工书者十八九，盖自魏、晋以来风流相承，家传少习，故易为能也。下逮懿、僖、昭、哀，衰亡之乱，宜不暇矣。接乎五代，四海分裂，士大夫生长干戈于积尸白刃之间，时时犹有以挥翰驰名于当世者，岂又唐之余习乎？如王文秉之小篆，李鹗、郭忠恕之楷法，杨凝式之行草。至于罗绍威、钱俶，皆武夫骄将之子，酣乐于狗马声色者，其于字画，亦有以过人。及宋一天下，于今百年，儒学称盛矣，唯以翰墨之妙，中间寂寥者久之，岂其忽而不为乎？将俗尚苟简，废而不振乎？抑亦难能而罕至也？盖久而得三人焉，响时苏子美兄弟以行草称，自二子亡，而君谟书特出于世。君谟笔有师法，真草惟意所为，动造精绝，世人多藏以为宝，而予得之尤多，若《荔枝谱》、《永城县学记》，笔画尤精而有法者。故聊志之，俾世藏之，知余所好而吾家之有此物也。庐陵欧阳某书。嘉祐八年，岁在癸卯中元日。【书荔枝谱后〈嘉祐八年〉】善为物理之论者曰：天地任物之自然，物生有常理，斯之谓至神。圆方刻画，不以智造而力给，然千状万态，各极其巧以成其形，可谓任之自然矣。而其丑好精粗、寿夭多少，皆有常分，不有尸之，孰为之限数？由是言之，又若有为之者。是皆不可诘于有无之间，故谓之神也。牡丹花之绝，而无甘实；荔枝果之绝，而非名花。昔乐天有感于二物矣，是孰尸其赋予邪？然斯二者惟一不兼万物之美，故各得极其精，此于造化不可知，而推之至理，宜如此也。余少游洛阳，花之盛处也，因为牡丹作记。君谟，闽人也，故能识荔枝而谱之。因念昔人尝有感于二物，而吾二人者适各得其一之详，故聊书其所以然，而以附君谟谱之末。嘉祐八年七月十九日，庐陵欧阳修题。【跋学士院题名〈嘉祐八年〉】余向在翰林七年，尝以谓宰辅有任责之忧，神仙无爵禄之宠。既都荣显，又享清闲，而兼有人天之乐者，惟学士也。自顷以来，叨被恩私俾，俾参政议，力疲矣而勤劳不得少息，心衰矣而忧患浩乎无涯。却思玉堂，如在天上。偶因发箧，闲览题名，不觉慨然，遂书于此。嘉祐八年中秋日。熙宁四年正月二十九日，载览至“却思玉堂，如在天上”之语，因思余作《内制集序》，亦为此语，英宗皇帝尝加称赏，为之泫然感涕不能止也。六一居士书。【跋茶录〈治平元年〉】善为书者以真楷为难，而真楷又以小字为难。羲、献以来遗迹见于今者多矣，小楷惟《乐毅论》一篇而已。今世俗所传，出故高绅学士家最为真本，而断裂之余，仅存者百余字尔。此外吾家率更所书《温彦博墓铭》，亦为绝笔。率更书世固不少，而小字亦止此而已，以此见前人于小楷难工，而传于世者少而难得也。君谟小字新出而传者二，《集古录目序》横逸飘发，而《茶录》劲实端严，为体虽殊，而各极其妙。盖学之至者，意之所到必造其精。予非知书者，以接君谟之论久，故亦粗识其一二焉。治平甲辰。【跋观文王尚书举正书〈治平元年〉】右观文学士、尚书王公，子伯中，清德之老也。余晚接公游，爱其为人。未几，公以病卒，因录其遗迹而藏之，实思其人，不独玩其笔也。天圣中，公与谢绛希深、黄鉴唐卿修国史。余为进士，初至京师，因希深始识公，而未接其游。后三十年，余为翰林学士，公以书殿兼职经筵，始得窃从公后。故得公手笔不多。呜呼！天圣之间，三人者皆一时之选，今皆亡矣，其遗迹尤可惜，矧公素以书名当世也。治平元年清明前一日书。【跋学士院御诗〈治平元年〉】列圣御制刻石龛，在玉堂北壁，扃锁甚严。至和元年秋，余初蒙恩召为学士，尝因事独对便殿。先帝密谕将幸玉堂，及欲如祖宗时夜召学士，因问唐朝故事。余奏曰：“唐世学士以献替为职业，至于进退大臣，常参密议，故当时号为内相。又谓之天子私人，其职在禁近，故唐制学士不与外人交通。比来选用非精，致上恩礼亦薄，渐见疏外，无异百司。若圣君有意崇奖，则当渐修故事。”予遂退而建言，不许私谒执政。时人喧然，共以为非。盖流俗习见近事，不知学士为禁职，旧制不通外人也。真宗时，刘子仪当直，既不为丁晋公草制。明日，晏元献公入直，刘见晏来，遽趋以出，相遇不揖，掩面而过，盖当时学士犹交直也。近时当直者多不宿，宿者暮入晨出，玉堂终日阒然，吏人共守空院而已。职隳事废已久，自朝廷近臣皆不知故事，流俗不足怪也。因览刻石，遂并记之于后。治平元年清明日。院中名画，旧有董羽水，僧巨然山，在玉堂后壁。其后又有燕肃山水，今又有易元吉猿及狟，皆在屏风。其诸司官舍，皆莫之有，亦禁林之奇玩也。余自出翰苑，梦寐思之。今中书、枢密院惟内宴更衣，则借学士院解歇。每至徘徊画下，不忍去也。【跋薛简肃公奎书〈治平四年〉】右薛简肃公诗并书，其背乃天圣四年司农卿李湘门状，是岁丙寅，至今丁未，实四十二年矣。偶得于家人箧中，因标轴而藏之。公之清节直道，余既铭之，而有传在国史，此不复书。治平四年闰月十八日。【跋醉翁吟〈熙宁三年〉】余以至和二年奉使契丹。明年，改元嘉祐，与圣俞作此诗。后五年，圣俞卒。作诗迨今十有五年矣，而圣俞之亡亦十年也。阅其辞翰，一为泫然，遂轴而藏之。熙宁三年五月十三日。【题青州山斋〈熙宁三年〉】吾常喜诵常建诗云：“竹径通幽处，禅房花木深。”欲效其语作一联，久不可得，乃知造意者为难工也。晚来青州，始得出斋宴息，因谓不意平生想见而不能道以言者乃为己有，于是益欲希其仿佛，竟而莫获一言。夫前人为开其端，而物景又在其目，然不得自称其怀，岂人才有限而不可强？将吾老矣，文思之衰邪？兹为终身之恨尔。熙宁庚戌仲夏月望日题。【跋三绝贴〈熙宁五年〉】南唐澄心堂纸为世所珍，今人家不复有，曼卿诗与笔称雄于一时，今亦未有继者，谓之三绝，不为过矣。余家藏此，盖三十余年熙宁壬子正月雨中记。六一居士。<hr>
