<h4>《集部·欧阳修集·卷一一五  河东奉使奏草卷上》<b class="x">作者：欧阳修</b></h4>
◎札状十六首【画一起请札子】臣准敕差往河东，擘画粮草，合有起请事件，今具画一如后：一、臣伏详敕旨，本为河东民力困乏，差臣擘画利害。窃虑州县未体朝廷之意，因而搔扰。臣今欲乞特降圣旨指挥下河东路，候臣到彼，不得令官吏及诸色人出城迎送，及不得作乐筵席。一、臣准敕计置擘画河东一路经久利害。窃缘河东地分阔远，山川险绝，窃虑僻远之处，不能遍至。又缘本路文武官吏不少，内有久谙彼处民情事体者，或在不当驿路守官，致臣无由见得。臣今欲乞许臣采问官吏，就近召与相见，所贵询访兵民利病。仍虑有合行事件，亦乞于本路选择干事官员，暂差勾当。一、臣所授敕，只是与转运司计置擘画边上粮草。窃缘一路州县赋租、户口、兵马、钱帛及公私财用利害，要见本末文字。窃虑所在不画时应副。仍乞指挥一路州军，凡有取索文字，并令画时应副。一、臣伏见国家自兵兴以来，言事之人多陈利害。窃虑有前后上文字人，内有陈河东一路事宜，所言大体利害详明，朝廷未暇施行者。乞于中书、枢密院检寻所上文字，付臣看详，到彼参验利害可否，回日闻奏。一、臣准敕除擘画粮草外，窃虑更有可以因便勾当事件。伏乞令中书、枢密院画一条目，付臣施行。取进止。【辟郭固随行札子】臣准敕差往河东路，计置经久利害。伏见新授宁州军事推官郭固，熟知沿边兵民利害，曾随韩琦奉使陕西，近差充泾原路参谋，见未赴任。臣今欲乞暂将带本人随行，候臣回日，令一面发赴本任。如允臣所请，乞降朝旨指挥。取进止。【倚阁忻代州和籴米奏状】右臣准中书札子节文：“臣寮上言：勘会忻、代二州里外分配博籴斛斗共九万余硕，即今催纳，方及二分。今来已是五月，粒食踊贵之际，民间斛斗甚是难得。欲乞朝廷特赐〔□〕愍，许将已支绢帛及大铁钱合纳米粟特与倚阁，候将来秋成，一并送纳。”奉圣旨，令臣与河东转运司同共相度施行者。臣寻至忻、代二州，取索逐州元分配钱绢次第，及见纳、见欠白米一宗文字看详。元是富弼起请，为去年河东秋大熟，乞朝廷辍那钱、银、绢，广谋粮草。三司遂支杂州绢二十万匹与河东，内代州分配到五万匹，并是在京及并、晋等州。比及旋旋般来，往复拖延，直至冬末春初，方行俵散。至今年五月，分配才毕，已是麦熟，夏税起纳，民间岂复更有白米输官？其绢五万匹，并本州旧有绢三千余匹，共博籴白米九万五千二百余硕。州县从春至夏，枷棒催驱，只纳到四万余硕，见欠五万四千余硕。本州为催纳不前，遂申转运司，乞令将隔年陈米减价折纳。虽有此擘画，亦并无人送纳，盖为过时，无可收籴。其忻州差配名目尤多，去年一年内，除税赋、和籴沿边送纳外，配银送纳见钱，收买肉羊、羊皮数目不少。又有酒务十五年积压损烂酒糟、白酵，分配人户，令纳清醋价钱。又有转运司先配绢三千匹，博籴诸色斛米。除此多般科配已催纳了足外，方到一项大铁钱、绢，博籴白米。是今来臣寮起请，乞行倚阁者。其铁钱、绢，元抛配博籴白米肆万余硕。因转运司自见人民不易，先减一半外，尚有二万八千四百余硕。后为送纳不前，运司又已与倚阁一半，候秋熟并纳外，有一万余硕，系见行催纳。臣遂取索本仓受纳日历点检，逐日全无人户送纳，亦为过时，无可收籴。兼两州百姓，累经臣陈状，臣上禀朝旨，亲见民间疾苦。又缘转运使二人并在潞州，相去绝远，不及计会商量。兼勘会二州人粮，见在忻州约支二年有余，代州亦约支一年半，不至阙备。又前去秋熟，日月不远。臣已一面出榜及牒本州，令倚阁，候至秋熟，一并送纳施行讫。谨具状奏闻。【义勇指挥使代贫民差役奏状】右臣准中书批送下二状：“河东都转运司准康定元年九月十四日敕节文：‘河东路强壮，应见充正副指挥使，内虽系第一至第三等户者，州县更不得轮次别差色役。’窃缘义勇指挥使，各是乡村第一、第二等力及有家活产业人户，今来一年之内，只是一季上番，多在本家管勾农业。兼当司体量得正副指挥使等，俱是上等人户拣充，最属侥幸。其余等第人户丁数稍多，亦是一般点充义勇祗应，仍更不免州县差役。所有军员，已是优便，仍更依条免放州县色役，颇见影庇却乡县重难差役，却差下等义勇人户，充州县重难里正或衙前等差役，计其劳逸，深为不便。欲乞朝廷早赐特降指挥，下诸处义勇正副指挥使，乞依其余义勇体例，各依等第户例，轮次差定州县色役，庶得均济。”臣勘会河东一路乡兵，除系籍强壮不勾追教阅外，所有刺手背义勇，见管七万二千八百七十二人。每年秋冬上番教阅州县，因而诸杂役使，常于秋冬边地支移税赋、和籴远纳之时，复有上番之役。凡一家三两丁者，一人上州教阅，一人供送，一人或在州县执役，或远地输纳税租，所存但有衰老。或有全无倚托者，废业忘家，不胜其苦。其间惟有正副指挥使，并是州县中最有物力上等人户，却独得免差役。是下等人户常有劳役，最豪富者独得宽优。兼自兵事已来，州县差役频并，素来力及之户，累世勤俭积畜，只于三五年重叠差役，例各减耗贫虚，逃亡破败。而州郡事多，差役难减，往往将第三、第四等人，差充第一等色役，亦有主户少处，差稍有家活客户充役勾当。如此上下窘乏之际，惟义勇正副指挥使，岂容独免？兼自差管辖义勇以来，已避免却数年色役，当众人苦于劳耗之际，独获宽优之幸已多。兼臣累过州军，体问得逐处义勇指挥使等家业，例皆物力不减，人丁又多。若令一例差役，可以贫富均济，稍宽已困之民。其都转运司起请，伏乞朝廷特赐允许施行。今具状奏闻，伏候敕旨。【举米光浚状】右臣伏自准敕计置河东沿边粮草，所过州军，遍见文武官吏不少，其间临民治军可称边任者，绝难得人。伏见西头供奉官、阁门祗候、岢岚军使米光浚，年四十余。世家代州，熟知本路边事。出于将种，练习兵机，兼有胆勇，会弓马。自到岢岚二年，处置皆合事宜。昨代州、宁化，各为守将非才，引惹北人争侵疆界。惟岢岚草城川，正当北界要害之地，去年北人来侵疆界，光浚应机拒守，故独岢岚得不侵却地土，亦不张皇。臣自过本军，体问军民，备得其实。伏睹近降宣命指挥，差李伟替令赴阙。切以边鄙常患难材，苟得其人，岂宜屡易？兼自有移替宣命，军民并各众状举留。其米光浚，臣今同罪保举再任岢岚。如再任后犯入己赃，及边防军政但有一事败误，并甘连坐。今欲具状奏闻，伏候敕旨。【再举米光浚状】右臣近曾同罪奏举西头供奉官、阁门祗候米光浚再任岢岚军使。窃知朝廷为光浚病患，曾加体量。臣昨往岢岚，亲见光浚绝无病状，体问得去年偶因饮酒，暂曾不安。窃缘本人有心力，会弓马，谙熟边事，善抚军民。况岢岚当草城川一路，地形平坦，与北虏止隔界壕，不比代州尚有险固，捍御控扼，尤借得人。臣尝见朝廷选择边将，比及于武臣中求得一人，常患难得，而任使俟其知次第，亦须年岁之间。其米光浚于武臣之中不易多得，在岢岚既久，又已知次第。其人既不病患，又无过犯。料其替去别得差遣，必与今任轻重一般，与其移易往来，不若责之久任。况知光浚亦累曾乞替，臣今所举，非徇光浚之私，盖为边防之计。其米光浚，伏望圣慈特加奖擢，与优转一官，且令再任，以防缓急可以使唤。如朝廷迁官及再任后，犯入己赃，及边事有所败误，臣并甘同罪。【米光浚斩决逃军乞免勘状】右臣访闻岢岚军昨于四月中捉获逃走万胜长行张贵、虎翼张贵、李德等三人，并系禁兵。本军勘正法司检用编敕：“禁军料钱满五百文，逃走，捕捉获者，处斩讫奏。”其张贵等，并依法处斩讫。本路转运司检会先降令敕：“春夏不行斩刑，合决重杖处死。”纠驳本军不合斩断，见差岚州团练判官刘述，取勘岢岚军使米光浚等。窃缘岢岚军地接西北二虏，正是秋冬大屯军马之处，若管军将率斩一逃军却遭勘罚，则无由统众，渐启兵骄。况重杖与处斩，俱是死刑，无所失入。运司守令敕纠按，虽执常科；兵官以军令斩人，亦是常事。况米光浚等勘成公案，亦不过得违制失入刑名，论情定罪，所犯至轻。沮将率以长兵骄，其损不细。伏乞朝廷只作访闻此事，特降圣旨，与免勘劾。所贵沿边将率知朝廷委遇之恩，尽心效用，兵戎畏肃，不致骄恣生事。谨具状奏。【乞减配卖银五万两状】右臣伏见河东路转运司近准三司从京支拨得银十万两，于本路州军配卖见钱。臣体问得此银本非运司因阙乏陈乞，忽自省司特行支拨，盖是朝廷优恤三路军须不足，特此辍赐，助济用度，以舒疲民。又虑朝廷访闻今年河东二麦大熟，欲使将此银十万两乘时收籴军储，有以见圣心忧念边防，宽恤民力。臣昨因至宁化军，有百姓众状经臣马前陈诉，为配银数多。臣遂取索本军人户、物力次第，及前后配敛数目看详。本军人户全少，城郭主客十等共三十四户，内五等已上只十五户，其余六等已下贫弱之家共有一十九户。去年共配银三百两，数月枷棒催驱，方能了纳。今年所配一千两，比常年三倍，是致百姓送纳不前，众状词诉。又缘宁化军屯兵不多，本军自有纳便盐钱及诸杂课利见钱，不至阙用。本军地寒，民不种麦，又无夏籴仓。当其军用未阙，民间难得钱时，可惜虚困民力。臣已牒本军，且令配卖五百两，其余别候朝旨。尚虑河东一路州军，极有见今未至阙钱，及地高不种二麦，无可收籴去处，不宜一例急敛，横困疲民。臣今欲乞圣慈特下本路转运司，令将已分配银十万两，除见今阙钱州军，及二麦大熟合行收籴处，依数配卖，其余见不阙钱及不籴夏麦处，且只配一半，候阙钱不得已，即渐渐分配。所贵少舒民力，上副陛下忧民念边之意。谨具状奏闻，伏候敕旨。【再乞减配银状】右臣近为三司抛降银一十万两与河东诸州军配卖。臣寻体量得河东诸州军钱粮各有准备，见今不至阙乏，民间即日难得见钱，遂曾具状论奏，且欲配卖一半，乞朝廷特降指挥与都转运司。后来闻有朝旨，只与减得些小价钱。其诸州军百姓累经臣告诉，并称银价虽然不高，各为见钱难以变转。伏缘河东州军，昨来只是泽、潞两州二麦大熟。晋、绛、并、汾、石、隰等处，系种麦地分，并只熟及三五分，其秋稼寻遭夏旱，垂欲焦死，近方得雨，只可救得四五分。见今物价甚高，民间窘急，无异凶岁。况配卖银、绢，乃是缓急不得已之事。今诸州军幸各钱粮不阙，不必非时抑配，重扰人民，只可留之以备缓急。若已知县官实为阙乏，则励力供纳，自不怨嗟，以理论之，其银尽可罢配。又缘都转运司已俵与州军，故臣且乞只配一半。日近臣不住见百姓以配银为苦，已牒诸州军，且令先配一半，其余听候朝旨，比欲候臣到阙，更自论请。窃虑臣离河东后，转运司依旧催促，尽令俵配。伏望圣慈，特赐矜恤。仍乞检会臣前后奏状，早降朝旨。【论矾务利害状】臣昨准三司牒，缴连录到晋州博卖生熟矾始末一宗事理，及备录中书批状，牒臣候到河东，与施昌言等同共相度经久利害闻奏。臣未到河东间，施昌言等已一面先具相度申奏讫。寻又准中书札子，送下施昌言等奏状付臣，奉圣旨，更切相度，具经久利害闻奏者。臣看详都转运司状内元牒，晋州通判、殿中丞荣諲相度事节似有未便，遂牒并州通判、秘书丞张日用，就晋州计会荣諲取索一宗文字，子细议定经久利害。寻据张日用状，果与荣諲始初相度利害不同。今具画一如后：一、晋州折博务元定年额钱一十六万余贯，自来许客人入中绸、绢、丝、绵、见钱、茶货，算请生矾，上京重别煎炼后，取便卖与通商路分客人。后至景祐四年，三司为客旅并不入银、绢、见钱，只将茶货入纳，遂额定令客人每年于晋州折博务入纳茶一十万斤，在京榷货务入纳见钱五万贯文。自此杜升、李庆等六户，管认上件年额钱、茶等，请生矾于京师重煎货卖。一、庆历元年，河东都转运司始于晋州官置锅镬，自煎熟矾。一面勒杜升等六户，依旧管认年额钱、茶，博算生矾。一面将新煎熟矾，别招客旅出卖。是致杜升等六户称积压矾货，出卖不行，累年拖欠课利，有烦官司催督，及引惹六户词诉不绝。一、据荣諲元状内声说，晋州起立炼矾重煎，作明白熟矾货卖，庆历元年，入到丝绵见钱五万七千八百余贯，并收在京入纳见钱及晋州入到茶钱一十一万六千八百余贯，都收一十七万四千六百余贯。庆历二年，收丝绢绵钱四万二千余贯，并钱、茶都收一十九万五百余贯。庆历三年，收丝绵钱四万七千余贯，并钱、茶都收二十万五千余贯。自晋州置炼矾务，后来比祖额各有增剩。况自六家扑断，后来景祐四年，只卖过生矾五十五万七千余斤。宝元元年，卖过生矾七十二万二千余斤。宝元二年，卖过生矾三十五万一千余斤。康定元年，卖过生矾三十六万五千余斤。自庆历元年起，置炼矾务重煎，后来当年支卖生熟矾八十四万九千余斤。庆历二年，支卖生熟矾八十五万五千余斤。庆历三年，支卖生熟矾一百四万六千余斤。比附未煎已前，逐年大有增剩。今相度欲乞依已前体例，指挥在京榷货务及本州折博务出榜告示，招召诸色客旅，投状在京，入纳见钱，及取便于晋、潞等州入纳茶货、金银、钱帛、丝布、斛斗，更不限定人数、姓名、斤两多少，取便依则例入折博，算请晋州重炼熟矾。兼问得晋、慈州生矾，染粗色亦可以生使，并许依则例算射兴贩。更不拘定杜升等六户认纳年额钱、茶。仍乞指挥逐户将煎矾锅镬家事纳官，今后更不衷私重煎。只令晋州炼矾务一面重煎，收办课利。一、据张日用状与晋州通判荣殿丞将庆历元年置煎矾务后收到课利比对，本州煎矾务止卖到折扑见钱五万七千八百二十三贯八百三十文，在京六户纳折到钱一十一万六千八百三十八贯八百五十文。庆历二年，本务止卖到四万二千一十八贯一百一十文，在京六户收到一十四万八千四百八十六贯五十文。庆历三年，本务收到四万七千二百三十三贯七百五十五文，在京六户收到一十五万八千三百四十五贯三百五十文。是炼矾务出卖得钱常少，六户入纳数目常多。遂将三年置到煎矾务通比，皆不过五万贯及四万贯。今年自正月一日至六月终，收到入丝课利钱一千九百五十九贯有零。课利不敷，惟是六户逐年纳数常多，若遂放令六户逐便，必致大段亏少课利。况今用兵之际，若行宽法，客人有利，必岁额遂增。今将三年止于五万数目，遂便止令官卖，必恐大亏年计。今乞废罢晋州炼矾务，一就令在京六户管认年额钱、茶。所贵经久通行，逐年入得茶货，充备河东路并、汾等十余州军支折，和籴有备，不致误阙。右谨具如前。臣今将三司录到一宗始末文字子细看详，盖由河东都转运司改法，官自炼矾出卖，见一时之小利，致经久之难行。从初本为课额不敷，遂定为钱、茶十五万数，许六户管认，即不当更自官卖，与其争利。若云官卖有利，则六户便合除免年额。臣今看详荣諲、张日用等二人状内开说，自官置炼矾务，后来逐年所卖生熟矾折扑到见钱数目，盖是荣諲从初将生熟两色矾博卖到钱数衮合比算，便谓自起立炼矾务，后来年额课利增盈，遂欲罢六户算请生矾旧额。及荣諲再与张日用等子细将生熟两色矾课利递年比类，其熟矾自庆历元年只卖及五万，二年、三年已只及四万贯有零，今年自正月一日至六月终，半年只卖及一千贯。若将生矾货利与熟矾衮合算数，则似有增盈，若各别比较，则熟矾卖钱全少，又一年亏于一年。今若依荣諲罢卖生熟矾，即据近年课利亏减次第，必虑向去无客算请，亏陷官中年额钱、茶。臣今相度，欲乞官罢自煎熟矾出卖。只令杜升等六户，依旧管认年额，入纳钱、茶十五万数，将见今晋州已煎下熟矾并生矾相兼。其六户本为官卖熟矾，侵争其利，致其积压，货卖不行。今若官罢自卖，则六户更难词说。如此，则官中虽岁失三五万贯自卖之利，而于钱、茶十五万旧额却有准的，不至亏陷。必若不欲抑勒六户认额，即乞未立定年额，但选差清强官吏创新，一面博卖熟矾，候二三年，取一年为定额。盖缘熟矾见已深利大亏，若自新官卖，必不能敷及递年与生矾俱卖时常额，免使监临官吏枉遭决罚，年计用度虚为指准。于此二说，伏乞朝廷裁择施行。【论西北事宜札子】臣昨在河东，闻北虏事宜，说者多端而少实。其役兵动众，修城掘壕，凡所兴为，则有踪迹。昨三月、四月之间，于北界地名大柳谷、银瓮口与蕃族相杀，契丹累败，折却主将数人，见今抄点中军，秋冬必大交战。此亦说者多同而不虚。惟云夹山部落叛归元昊，契丹与西贼相攻。又云西贼见在河湾会紥寨，兵马尤多。或云二虏诈谋，欲合而攻我。此一事，则说者虽多，而以人情料之，皆不可信。自西贼叛我以来，更事契丹甚谨。盖已与中国交争，则屈己事邻，乃其常理。二虏自来未闻衅隙，而忽纳夹山小族，反与契丹立为大敌，但恐元昊黠羌，不为此事。以此言之，不可信也。契丹若寇边鄙，当先自河北，不应便出河东。若云出吾不意，则兵衅未成，必未突然入吾险地。是北虏必不攻河东矣。西贼二年之间，累次遣人通好，国家过当，许物已多。今盟约垂成，而忽借契丹数百里之路，崎岖劳师，入吾险固。以此而言，是西贼必不攻河东，此其不可信者也。然北戎抄点人马，声张已久，今渐向秋，必已聚集。边臣但见虏兵聚在界上，不得不至惊疑。惟在朝廷料敌制谋，养威持重，不为轻发，使虏不可窥，则得计矣。其密为御备次第，臣今具管见，画一如后：一、据今事宜，不问北虏攻夹城与元昊，但不过夷狄自相攻耳。然虏兵在我境上，不可不为支准。惟当持重以待，未宜便若寇至，而大集穷边，虚成自扰。但训兵练卒，于并、忻、岚、宪，屯结以俟。太原去忻州，一日半可至，忻州去代州，一日半可至，岚州去岢岚，一日中可至，宪州亦然。今以兵屯忻、并而应援代州，屯岚、宪而应援岢岚。贼至，则使代州、岢岚坚壁清野，待其师老，徐以忻、岚等兵击之，此用兵之法也。如此，则虏来不失应敌，不来不至虚惊。其代州、岢岚，但用去年防秋兵数可矣。惟治器械，择将帅，此非仓卒可办，宜急为之具。一、河东沿边州军器械，全然不堪。臣昨到彼，见逐处弓弩无十数枝可施用者。问其何故，云为省司惜筋、胶，支请不得，纵支得，即角短筋碎，不堪使用，久无物料修治，是致废坏。臣亦知京中筋、胶、角绝少，然若遍支与诸州军，即恐不及，欲乞且只支与沿边州军。仍乞选差干事官，逐州自遣一员，上京支请，便令自监修补。其诸州木羽箭，臣曾逐色用草人被甲，去三十步以硬弩射之，或箭干飞掉不至，或箭头卷折不入甲。此乃临阵误事之物，十无一二堪者。惟旧竹箭，虽翎损、镞生锈，然射之亦能入甲，又数目不多，亦乞委官拣点修换。一、代州知州康德舆，老懦不济事。臣方欲到京奏乞替却，近知已差张亢。然德舆却充并、代钤辖。只此职，亦非德舆所堪，乞与一近里小处知州，钤辖别选差人。一、代州诸寨主、监押三十余员，内无三四人能干而晓事者，伏乞早行替换。仍乞于近日臣寮准密院札子举到堪充将领人内，差充寨主、监押。一、岢岚军地接草城川口，无险可恃，而城小壕浅，须合增城浚壕。乞降指挥下河东，那打白草厢军及本军系役兵士，早并力修葺。臣曾两状奏乞米光浚且令知军，盖光浚已知彼中次第。当事宜之际，若李纬乍到，恐处事未尽合宜，又纬必非岢岚久住之人。其米光浚，伏乞检会臣前奏施行。取进止。【论宣毅万胜等兵札子】臣昨准敕差往河东。续准枢密院札子：“奉圣旨，所到州军，体量诸军指挥自来习学武艺并教阅战阵次第精与未精，缓急堪与不堪阵敌使唤者。”臣寻至诸州军，令主兵官吏依常式教阅，观其精粗。所用阵法，除四官阵旧法外，亦有自为新阵者，大抵只是齐得进退，不乱行伍而已。诸处所较不多，其阵法则皆未可用。惟有踏硬、射亲，最为实艺，见今经略司分差主将诸州巡教，以三等弓弩拍试，渐次亦当精熟。然而主将不一，器械不精，此二事须更别为制置。其诸军禁兵共九万五千余人，内驻泊兵三万余人，惟万胜最多最不精。本路就粮禁兵六万余人，惟宣毅最多最不精。臣今欲乞定主将，精器械，此二事条目甚多，容臣续具画一。其宣毅、万胜等兵，臣今先具起请如后：一、臣勘会河东驻泊禁兵六十八指挥，共三万二千余人。内万胜二十指挥，一万一千一百余人，当初招募仓卒，不能精择，此中外共知。自到河东，已及二年，其射亲、踏硬弩，比初到则渐惯熟。但其人大小强怯不等，又不耐辛苦，其事艺勉力不及河东最下清边，而料钱请受与最上神卫等。见今多差在河外五寨，缘请受既大于他军，则重难伦次，须至差拨，其使唤乃不及下军，缓急常忧败误。臣今欲乞于河东见在厢军三万人数内，拣少壮有勇力者增置清边，及于京师差拨三百料钱禁军，充足一万人数，抵替万胜抽回。兼其人到河东已二年余，人各有辛苦思归之意。一、臣勘会河东本路就粮禁兵，共一百四十九指挥，六万二千七百余人。内宣毅四十四指挥，二万二百余人。宣毅招拣不精，无异万胜，惟河东稍胜诸路，盖土人天性劲勇，耐辛苦。然终是不及自投军者，其农夫生梗，难以教训，至今全未堪使唤。臣到泽州，有一指挥，只拣出九十余人呈教，尚亦生疏。威胜军两指挥，内一指挥绝然不成次第，问之，云差出近方归本营。盖河东多将宣毅差在巡检下及诸处，便不教阅。臣今欲乞将见在宣毅，委河东都转运使亲至诸州，将短小怯弱者先拣退充厢军。其余堪教者，不得差往巡检下及防河寨栅不教阅处，专令逐州军教一二年，必渐可用。【论麟州事宜札子〈庆历四年五月〉】臣昨奉圣旨，至河东与明镐商量麟州事。缘臣未到间，镐已一面与施昌言等先有奏议。寻再准枢密院札子，备录镐等所奏，令臣更切同共从长相度。臣遂亲至河外相度利害，与明镐等再行商议，乞那减兵马人数，可以粗减兵费，已具连署奏闻。此外臣别有短见，合尽条陈。其利害措置之说，列为四议：一曰辨众说，二曰较存废，三曰减寨卒，四曰委土豪。如此，则经久之谋，庶近御边之策。谨具画一如后：一曰辨众说者，臣窃详前后臣寮起请，其说有四：或欲废为寨，或欲移近河次，或欲抽兵马以减省馈运，或欲添城堡以招辑蕃、汉。然废为寨而不能减兵，则不若不废，苟能减兵而省费，则何害为州？其城壁坚完，地形高峻，乃是天设之险，可守而不可攻。其至黄河与府州，各才百余里，若徙之河次，不过移得五七十里之近，而弃易守难攻之天险。以此而言，移、废二说，未见其可。至如抽减兵马，诚是边议之一端。然兵冗不独麟州，大弊乃在五寨，若只减麟州而不减五寨，与不减同。凡招辑蕃、汉之民，最为实边之本。然非朝廷一力可自为，必须委付边臣，许其久任，渐推恩信，不限岁年，使得失不系于朝廷之急，而营缉如其家事之专，方可收其远效，非二年一替之吏所能为也。臣谓减兵添堡之说，近之而未得其要。二曰较存废者，今河外之兵，除分休外，尚及二万。大抵尽河东二十州军以赡二州、五寨，为河外数百边户而竭数百万民财，贼虽不来，吾已自困，使贼得不战疲人之策，而我有残民敛怨之劳。以此而思，则似可废，然未知可存之利。今二州、五寨虽云空守无人之境，然贼亦未敢据吾地，是尚能斥贼于二三百里外。若麟州一议移废，则五寨势亦难存，兀尔府州便为孤垒，而自守不暇。是贼可以入据我城堡，耕牧我土田，夹河对岸，为其巢穴。今贼在数百里外，沿河尚费于防秋，若使夹岸相望，则泛舟践冰，终岁常忧寇至，沿河内郡，尽为边戍。以此而虑，则不可不存，然须得存之之术。三曰减寨卒者，臣勘会庆历三年一年用度，麟州用粮七万余石，草二十一万余束。五寨用粮一十四万余石，草四十万余束，其费倍于麟州。于一百二十五里之地列此五寨，除分兵歇泊外，尚有七千五百人，别用二千五百人负粮，又有并、忻等十州军百姓输纳，外及商旅入中往来，其冗长劳费，不可胜言。逐寨不过三五十骑巡绰伏路，其余坐无所为。盖初建五寨之时，本不如此，寨兵各有定数，建宁置一千五百人，其余四寨各止三百至五百，今之冗数，并是后来增添。臣谓今事宜稍缓，不比建寨之初，然且约旧数，尚不至冗费。臣请只于建宁留一千人，置一都巡检。其镇川、中堠、百胜三寨，各留五百。其余寨兵所减者，屯于清塞堡，以一都巡检领之，缘此堡最在近东，隔河便是保德军，屯兵可以就保德军请粮，则不烦输运过河供馈。若平日路人宿食诸寨，五百之卒巡绰有余，或些小贼马，则建宁之兵可以御捍，若贼数稍多，则清塞之兵不失应援。盖都不去百里之内，非是减兵，但那移就食而已。如此，则河外省费，民力可纾。四曰委土豪者，今议麟州者，存之则困河东，弃之则失河外。若欲两全而不失，莫若择一土豪，委之自守。麟州坚险，与兵二千，其守足矣。况所谓土豪者，乃其材勇独出一方，威名既著，敌所畏服，又能谙敌情伪，凡于战守，不至乖谋。若委以一州，则其当自视州如家，系己休戚，其战自勇，其守自坚。又其既是土人，与其风俗情接，人赖其勇，亦喜附之，则蕃、汉之民可使渐自招集。是外能捍贼而战守，内可辑民以实边，省费减兵，无所不便，比于命吏而往，凡事仰给于朝廷，利害百倍也。必用土豪，非王吉不可。吉见在建宁寨，蕃、汉依吉而耕于寨侧者已三百家，其材勇则素已知名，况其官序，自可知州。一二年间，视其后效，苟能善守，则可世任之，使长为捍边之守。右臣所陈，乃是大计，伏望圣慈，特赐裁择。若可以施行，则纾民减费之事，容臣续具条列。取进止。【乞罢铁钱札子】臣准中书札子，备录臣寮四状，并为上言河东大小铁钱事，奉圣旨相度利害闻奏者。臣寻至河东，取索晋、泽二州铸钱监及诸州军见使铁钱数，又将都转运司供到庆历三年一年都收支钱数，约度用度多少，及探问军民用铁钱便与不便。今具利害，画一如后：一、见在大小铁钱数，大铁钱自起铸至目下，共铸到四万四千八百余贯。小铁钱自起铸至目下，共铸到一十一万七千七百余贯。是大小铁钱未及六十万贯铜钱数，见在官私行用。一、大小铁钱官本及净利数目：晋州大钱，计用一万七千八百余贯省陌铜钱官本，铸成大钱二万八千八百余贯，当二十八万八千余贯铜钱，凡用一万七千余贯本，得二十七万余贯利，其利约一十五倍有余。晋州小钱，计用四万六千贯足陌铜钱官本，铸成一十一万四千五百余贯，凡用四万六千贯本，得六万八千余贯净利，其利一倍有余。泽州大钱，计用六千四百余贯省陌铜钱官本，铸成大钱一万六千余贯，省当一十六万余贯铜钱，凡用六千四百余贯本，得一十五万三千八百余贯利，其利二十三倍有余。泽州小钱，计用九百八十贯省陌铜钱官本，铸成四千余贯，凡用九百余贯本，得三千余贯利，其利两倍。一、都转运司一年支收钱数，实收诸杂课利、客便卖盐矾斗秤、夏秋税出粜斛斗，卖匹帛丝绵银、进纳、杂收等钱二百一十七万二千二百三十贯。实支系随衣添支特支料钱、旬设公使园忌狱空祭神、地里脚钱、买羊马粮草、客便招军、人户和籴、矾本、杂支等钱一百九十九万八千四百一十四贯。右谨具如前。臣今相度大小铁钱，其可废者有五。据都转运司庆历三年一年支收实数比算，实收二百一十七万二千余贯，实支一百九十九万八千余贯。是每岁只将河东一路实收钱支遣自足外，尚有一十七万四千余贯剩数，其大小铁钱可以罢铸一也。小铁钱将本利计算，其利甚薄，不过一倍。略将铸造工课约算，两监逐日共铸，不过四百贯文，一岁不过铸得十六万贯，内除约六万贯为官本外，只获净利十万贯。若罢大钱而只用小钱，是一岁为十万贯钱，而坏铜钱旧法，陷民刑戮者不绝。其大钱利既博至二十余倍，议者皆谓其利厚于黄白术，虽有死刑，不能禁止。臣昨在河东，于提刑司取索得犯私钱人数已五火。自臣出界后，又续供到新捉获二火。是小钱利薄不足铸，大钱犯法者日渐多，皆可以罢铸二也。今开厚利之门而致人死法，则诱愚民以趋死；若贷其死，则犯者愈多；急于捕察，则良民一例搔扰；纵而缓禁，则民不胜奸。是深法不可，缓法又不可，捕察又不可，纵之又不可。以此而言，其可罢三也。用之既久，币轻物贵，惟奸民盗铸者获利，而良民与官中常以高价市贵物。是官私久远害深，其可罢四也。臣勘会河东十九州军，凡四十九处，创新开沽酒务，据转运司供到每月约收二万贯有余，计一岁合得二十四五万贯。又麟州元许入中七万石斛斗，昨来为入中数多，无处收贮，见移于府州入中。日近明镐又减放马军归京。是利入之数渐多，用物之兵日减，此其可罢五也。今见在官私铁钱共不过六十万，数既未多，罢之甚易。况河东一路二十二州军，赡厢禁兵共十二三万，略计所阙不多，不比陕西事体。其大小铁钱，伏乞特罢铸造行用。取进止。【乞免诸州一年支移札子】臣昨至河东，体访一路百姓贫弊劳扰，本为河外麟、府二州阙少军粮，遂于近里二十州军递相支配。今来麟州，见在兵马粮可支三年，府州见有一十三万石不支粮米，诸寨各有粮不少。兼臣将庆历三年转运司抛配秋税支移数目，勘算得今年博籴斛斗，可以减放和籴，可以不支过河。如此，则少纾民困，大息怨嗟。其科配减放次第，今具画一如后：一、河外麟州，见有三年粮。府州兵士，见于河南保德军请给，府州见有不支粮一十三万石。一、去年并、忻、岚、宪、石州，岢岚、火山、宁化、保德等军凡九处，和籴斛斗共十四万二千余石，支往河外麟、府二州送纳。今来河外粮斛已多，上件九州军和籴，只乞于保德军送纳。一、去年并、忻、汾、辽、潞、晋、绛、泽、石、隰、慈等州，威胜、平定军，凡十三处，博籴斛斗共一十七万六千余石，往保德军送纳。今来河外既不支移，那得并、忻等九州军和籴十四万石于保德军纳，则此十三处博籴可以减放。【乞不配卖醋糟与人户札子】臣昨至忻州，见百姓人户经臣出头怨嗟告诉，为转运司将十五年积压损烂酒糟俵配与人户，要清醋价钱。缘已配纳了当，臣方欲奏乞今后不得抑配，续据石州状申：“本务见管醋糟六千余石，本州见取索在州及诸县坊郭乡村酒户等第，及州县色役公人姓名，欲行俵配次。其糟，每斗价钱二十五文足陌。”缘臣已离河东，只曾行移文字，且令未得俵配，别候指挥。臣欲乞特降朝旨下转运司，今后醋糟只许官务造醋沽买，及令百姓取便买糟酝醋，不得抑配人户。其糟所得之利不多，但虚为搔扰，以敛怨嗟，伏望圣慈特赐矜免。其石州醋糟，尚虑本州已行俵配，即乞特与减落一半价钱，令渐次送纳。<hr>
