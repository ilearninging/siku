<h4>《集部·欧阳修集·卷九  居士集卷九》<b class="x">作者：欧阳修</b></h4>
◎古诗三十首【寄题刘著作羲叟家园效圣俞体】嘉子治新园，乃在太行谷。山高地苦寒，当树所宜木。群花媚春阳，开落一何速。凛凛心节奇，惟应松与竹。毋栽当暑槿，宁种深秋菊。菊死抱枯枝，槿艳随昏旭。黄杨虽可爱，南土气常燠。未知经雪霜，果自保其绿。颜色苟不衰，始知根性足。此外众草花，徒能悦凡目。千金买姚黄，慎勿同流俗。【西斋小饮赠别陕州冲卿学士〈分得黄字为韵嘉祐五年〉】今日胡不乐，众宾会高堂。坐中瀛洲客，新佩太守章。岂无芳尊酒，笑语共一觞。亦有嘉菊丛，新苞弄微黄。所嗟时易晚，节物已凄凉。群鹭方盛集，离鸿独高翔。山川正摇落，行李怯风霜。君子乐为政，朝廷须俊良。归来紫微阁，遗爱在甘棠。【奉答原甫九月八日见过会饮之作〈嘉祐五年〉】老大惜时节，少年轻别离。我歌君当和，我酌君勿辞。艳艳庭下菊，与君吟绕之。撷其黄金蕊，泛此白玉卮。君勿爱此花，问君此何时。秋风日益高，霜露渐离披。芳岁忽已晚，朱颜从此衰。念君将舍我，车马去有期。君行一何乐，我意独不怡。飞兔不恋群，奔风谁能追。老骥但伏枥，壮心良可悲。【予作归雁亭于滑州后十有五年梅公仪来守是邦因取余诗刻于石又以长韵见寄因以答之〈嘉祐元年〉】风吹城头秋草黄，仰见鸣雁初南翔。秋草风吹春复绿，南雁北飞声肃肃。城下台边桃李蹊，忆初披荒手植之。雪消冰解草木动，因记鸿雁将归时。尔来十载空遗迹，飞雁年年自南北。台倾余址草荒凉，树老无花春寂历。东州太守诗尤美，组织文章烂如绮。长篇大句琢方石，一日都城传百纸。我思古人无不然，慷慨功名垂百年。沉碑身后念陵谷，把酒泣下悲山川。一时留赏虽邂逅，后世传之因不朽。【寄题洛阳致政张少卿静居堂〈嘉祐六年〉】洛人皆种花，花发有时阑。君家独种玉，种玉产琅玕。子弟守家法，名声耸朝端。岁时归拜庆，闾里亦相欢。西台有道气，自少服灵丸。春酒养眉寿，童颜如渥丹。清谈不倦客，妙思喜挥翰。壮也已吏隐，兴余方挂冠。临风想高谊，怀禄愧盘桓。【鬼车〈嘉祐六年〉】嘉祐六年秋，九月二十有八日，天愁无光月不出。浮云蔽天众星没，举手向空如抹漆。天昏地黑有一物，不见其形，但闻其声。其初切切凄凄，或高或低，乍似玉女调玉笙，众管参差而不齐。既而咿咿呦呦，若轧若抽，又如百两江州车，回轮转轴声哑呕。鸣机夜织锦江上，群雁惊起芦花洲。吾谓此何声？初莫穷端由。老婢扑灯呼儿曹，云此怪鸟无匹俦。其名为鬼车，夜载百鬼凌空游。其声虽小身甚大，翅如车辆排十头。凡鸟有一口，其鸣已啾啾。此鸟十头有十口，口插一舌连一喉。一口出一声，千声百响更相酬。昔时周公居东周，厌闻此鸟憎若雠。夜呼庭氏率其属，弯弧俾逐出九州。射之三发不能中，天遣天狗从空投。自从狗啮一头落，断颈至今青血流。尔来相距三千秋，昼藏夜出如鸺鹠。每逢阴黑天外过，乍见水光惊辄堕。有时余血下点污，所遭之家家必破。我闻此语惊且疑，反祝疾飞无我祸。我思天地何茫茫，百物巨细理莫详。吉凶在人不在物，一蛇两头反为祥。却呼老婢炷灯火，卷帘开户清华堂。须臾云散众星出，夜静皎月流清光。【感二子〈嘉祐六年〉】黄河一千年一清，岐山鸣凤不再鸣。自从苏梅二子死，天地寂默收雷声。百虫坏户不启蛰，万木逢春不发萌。岂无百鸟解言语，喧啾终日无人听。二子精思极搜抉，天地鬼神无遁情。及其放笔骋豪俊，笔下万物生光荣。古人谓此觑天巧，命短疑为天公憎。昔时李杜争横行，麒麟凤凰世所惊。二物非能致太平，须时太平然后生。开元天宝物盛极，自此中原疲战争。英雄白骨化黄土，富贵何止浮云轻。唯有文章烂日星，气凌山岳常峥嵘。贤愚自古皆共尽，突兀空留后世名。【读书〈嘉祐六年〉】吾生本寒儒，老尚把书卷。眼力虽已疲，心意殊未倦。正经首唐虞，伪说起秦汉。篇章异句读，解诂及笺传。是非自相攻，去取在勇断。初如两军交，乘胜方酣战。当其旗鼓催，不觉人马汗。至哉天下乐，终日在几案。念昔始从师，力学希仕宦。岂敢取声名，惟期脱贫贱。忘食日已晡，燃薪夜侵旦。谓言得志后，便可焚笔砚。少偿辛苦时，惟事寝与饭。岁月不我留，一生今过半。中间尝忝窃，内外职文翰。官荣日清近，廪给亦丰羡。人情慎所习，鸩毒比安宴。渐追时俗流，稍稍学营办。杯盘穷水陆，宾客罗俊彦。自从中年来，人事攻百箭。非惟职有忧，亦自老可叹。形骸苦衰病，心志亦退懦。前时可喜事，闭眼不欲见。惟寻旧读书，简编多朽断。古人重温故，官事幸有间。乃知读书勤，其乐固无限。少而干禄利，老用忘忧患。又知物贵久，至宝见百炼。纷华暂时好，俯仰浮云散。淡泊味愈长，始终殊不变。何时乞残骸，万一免罪谴。买书载舟归，筑室颍水岸。平生颇论述，铨次加点窜。庶几垂后世，不默死刍豢。信哉蠹书鱼，韩子语非讪。【鹎鵊词〈效王建作。嘉祐六年〉】龙楼凤阙郁峥嵘，深宫不闻更漏声。红纱蜡烛愁夜短，绿窗鹎鵊催天明。一声两声人渐起，金井辘轳闻汲水。三声四声促严妆，红靴玉带奉君王。万年枝软风露湿，上下枝间声转急。南衙促仗三卫列，九门放钥千官入。重城禁御锁池台，此鸟飞从何处来。君不见颍河东岸村陂阔，山禽野鸟常嘲哲。田家惟听夏鸡声，〈鹎鵊，京西村人谓之夏鸡。〉夜夜垅头耕晓月。可怜此乐独吾知，眷恋君恩今白发。【初食鸡头有感〈嘉祐六年〉】六月京师暑雨多，夜夜南风吹芡觜。凝祥池锁会灵园，仆射荒陂安可拟。〈京师卖五岳宫及郑州鸡头最为佳。〉争先园客采新苞，剖蚌得珠从海底。都城百物贵新鲜，厥价难酬与珠比。金盘磊落何所荐，滑台拨醅如玉体。自惭窃食万钱厨，满口飘浮嗟病齿。却思年少在江湖，野艇高歌菱荇里。香新味全手自摘，玉洁沙磨软还美。一瓢固不羡五鼎，万事适情为可喜。何时遂买颍东田，归去结茅临野水。【双井茶〈嘉祐六年〉】西江水清江石老，石上生茶如凤爪。穷腊不寒春气早，双井芽生先百草。白毛囊以红碧纱，十斤茶养一两芽。长安富贵五侯家，一啜犹须三日夸。宝云日注非不精，争新弃旧世人情。岂知君子有常德，至宝不随时变易。君不见建溪龙凤团，不改旧时香味色。【赠李士宁〈治平四年〉】蜀狂士宁者，不邪亦不正，混世使人疑，诡谲非一行。平生不把笔，对酒时高咏，初如不著意，语出多奇劲。倾财解人难，去不道名姓。金钱买酒醉高楼，明月空床眠不醒。一身四海即为家，独行万里聊乘兴。既不采药卖都市，又不点石化黄金。进不干公卿，退不隐山林。与之游者，但爱其人，而莫见其术，安知其心？吾闻有道之士，游心太虚，逍遥出入，常与道俱。故能入火不热，入水不濡。尝闻其语，而未见其人也，岂斯人之徒欤？不然言不纯师，行不纯德，而滑稽玩世，其东方朔之流乎？【明妃小引】汉宫诸女严妆罢，共送明妃沟水头。沟上水声来不断，花随水去不回流。上马即知无返日，不须出塞始堪愁。【感事四首】老者觉时速，闲人知日长。日月本无情，人心有闲忙。努力取功名，断碑埋路傍。逍遥林下土，丘垅亦相望。长生既无药，浊酒且盈觞。空山一道士，辛苦学延龄。一旦随物化，反言仙已成。开填见空棺，谓已超青冥。尸解如蛇蝉，换骨蜕其形。既云须变化，何不任死生？仙境不可到，谁知仙有无？或乘九班虬，或驾五云车。朝倚扶桑枝，暮游昆仑墟。往来几万里，谁复遇诸涂？富贵不还乡，安事富贵欤。神仙人不见，魑魅与为徒。人生不免死，魂魄入幽都。仙者得长生，又云超太虚。等为不在世，与鬼亦何殊。得仙犹若此，何况不得乎？寄谢山中人，辛勤一何愚！莫笑学仙人，山中苦岑寂。试看青松鹤，何似朱门客。朱门炙手热，来者无时息。何尝问寒暑，岂暇谋寝食。强颜悦憎怨，择语防仇敌。众欲苦无厌，有求期必获。敢辞一身劳，岂塞天下责。风波卒然起，祸患藏不测。神仙虽杳茫，富贵竟何得！【新春有感寄常夷甫〈熙宁元年〉】余生本羁孤，自少已非壮。今而老且病，何用苦惆怅。误蒙三圣知，贪得过其量。恩私未知报，心志已凋丧。轩棠德不称，徒自取讥谤。岂若常夫子，一瓢安陋巷。身虽草莽间，名在朝廷上。惟余服德义，久已慕恬旷。矧亦有吾庐，东西正相望。不须驾柴车，自可策藜杖。坐惊颜鬓日摧颓，及取新春归去来。共载一舟浮野水，焦陂四面百花开。【升天桧〈熙宁元年〉】青牛西出关，老聃始著五千言；白鹿去升天，尔来忽已三千年。当时遗迹至今在，隐起苍桧犹依然。惟能乘变化，所以为神仙。驱鸾驾鹤须臾间，飘忽不见如云烟。奈何此鹿起平地，更假草木相攀缘。乃知神仙事茫昧，真伪莫究徒自传。雪霜不敢终古色，风雨有声当夏寒。境清物老自可爱，何必诡怪穷根源。【忆焦陂〈熙宁元年〉】焦陂荷花照水光，未到十里闻花香。焦陂八月新酒熟，秋水鱼肥<鱼会>如玉。清河两岸柳鸣蝉，直到焦陂不下船。笑向渔翁酒家保，金龟可解不须钱。明日君恩许归去，白头酣咏太平年。【赠许道人〈熙宁元年〉】洛城三月乱莺飞，颍阳山中花发时。往来车马游山客，贪看山花踏山石。紫云仙洞锁云深，洞中有人人不识。飘飘许子旌阳后，道骨仙风本仙胄。多年洗耳避世喧，独卧寒岩听山溜。至人无心不算心，无心自得无穷寿。忽来顾我何殷勤，笑我白发老红尘。子归为筑岩前室，待我明年乞得身。【送龙茶与许道人〈熙宁元年〉】颍阳道士青霞客，来似浮云去无迹。夜朝北斗太清坛，不道姓名人不识。我有龙团古苍璧，九龙泉深一百尺。凭君汲井试烹之，不是人间香味色。【驯鹿】朝渴饮清池，暮饱眠深栅。惭愧主人恩，自非杀身难报德。主人施恩不待报，哀尔胡为网罗获。蔼蔼动春阳，吾欲纵尔山之傍。岩崖雪尽飞泉溜，涧谷风吹百草香。饮泉齧草当远去，山后山前射生户。【留题齐州舜泉〈熙宁三年〉】岸有时而为谷，海有时而为田，虞舜已殁三千年。耕田浚井虽鄙事，至今遗迹存依然。历山之下有寒泉，向此号泣于旻天。无情草木亦改色，山川惨淡生灵烟。一朝垂衣正南面，皋夔稷契来联翩。功高德大被万世，今人过此犹留连。齐州太守政之暇，凿渠开沼疏清涟。游车击毂惟恐后，众卉乱发如争先。岂徒邦人知乐此，行客亦为留征轩。【山斋戏书绝句二首〈熙宁三年〉】蜜脾未满蜂采花，麦垅已深鸠唤雨。正是山斋睡足时，不觉花间日亭午。经春老病不出门，坐见群芳烂如雪。正当年少惜花时，日日春风吹石裂。【嘲少年惜花〈熙宁七年〉】纷纷红蕊落泥沙，少年何用苦咨嗟。春风自是无情物，肯为汝惜无情花？今年花落明年好，但见花开人自老。人老不复少，花开还更新。使花如解语，应笑惜花人。【出郊见田家蚕麦已成慨然有感〈熙宁□年〉】谁谓田家苦，田家乐有时。车鸣缫白茧，麦熟啭黄鹂。田家此乐几人知？幸独知之未许归。逢时得宠已逾分，报国无能徒尔为。收取玉堂挥翰手，却寻南亩把锄犁。【射生户〈予初至州，猎户有献狼豹者熙宁□年〉】射生户，前日献一豹，今日献一狼。豹因伤我牛，狼因食我羊。狼豹诚为害人物，县官赏之缣五疋。射生户，持缣归。为人除害固可赏，贪功趋利尔勿为！强弓毒矢无妄发，恐尔不识麒麟儿。【戏石唐山隐者〈熙宁□年〉】石唐仙室紫云深，颍阳真人此算心。真人已去升寥廓，岁岁岩花自开落。我昔曾为洛阳客，偶向岩前坐盘石。四字丹书万仞岩，神清之洞锁楼台。云深路绝无人到，鸾鹤今应待我来。<hr>
