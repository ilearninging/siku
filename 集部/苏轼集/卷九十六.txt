<h4>《集部·苏轼集·卷九十六》<b class="x">作者：苏轼</b></h4>
<br>◎铭五十七首<br>【却鼠刀铭】<br>野人有刀，不爱遗余。长不满尺，剑钺之馀。文如连环，上下相缪。错之则<br>见，或漫如无。昔所从得，戒以自随。畜之无害，暴鼠是除。有穴于垣，侵堂及<br>室。跳床撼幕，终夕窣窣。叱诃不去，啖啮枣栗。掀杯舐缶，去不遗粒。不择道<br>路，仰行蹑壁。家为两门，窘则旁出。轻趫捷猾，忽不可执。吾刀入门，是去无<br>迹。又有甚者，聚为怪妖。昼出群斗，相视睢盱。舞于端门，与主杂居。猫见不<br>噬，又乳于家。狃于永氏，谓世皆然。亟磨吾刀，盘水致前。炊未及熟，肃然无<br>踪。物岂有是，以为不诚。试之弥旬，凛然以惊。夫猫鸷禽，昼巡夜伺。拳腰弭<br>耳，目不及顾。须摇乎穴，走赴如雾。碎首屠肠，终不能去。是独何为？宛然尺<br>刀。匣而不用，无有爪牙。彼孰为畏，相率以逃。呜呼嗟夫！吾苟有之。不言而<br>谕，是亦何劳。<br>【玉堂砚铭（并叙）】<br>文同与可将赴陵州，孙洙巨源以玉堂大砚赠之。与可属苏轼子瞻为之铭，曰：<br>坡陀弥漫，天阔海浅，巨源之砚。淋漓荡潏，神没鬼出，与可之笔。烬南山<br>之松，为煤无馀。涸陵阳之水，维以濡之。（砚大如四砖许，而陵州在高山上，<br>至难得水，故以戏之。）<br>【鼎砚铭】<br>鼎无耳，盘有趾。鉴幽无见几不倚。旸虫陨羿丧阙喙，羽渊之化帝祝尾。不<br>周偾裂东南圮，黝然而深维水委。谁乎为此昔未始，戏名其臀加幻诡。<br>【王平甫砚铭】<br>玉德金声，而寓于斯。中和所熏，不水而滋。正直所冰，不寒而澌。平甫之<br>砚，而轼铭之。<br>【邓公砚铭（并叙）】<br>王巩，魏国文正公之孙也。得其外祖张邓公之砚，求铭于轼。铭曰：<br>邓公之砚，魏公之孙。允也其物，展也其人。思我魏公文而厚，思我邓公德<br>而寿。三复吾铭，以究令名。<br>【端砚铭】<br>千夫挽绠，百夫运斤。篝火下缒，以出斯珍。一嘘而泫，岁久愈新。谁其似<br>之，我怀斯人。<br>【孔毅甫龙尾砚铭】<br>涩不留笔，滑不拒墨。爪肤而縠理，金声而玉德。厚而坚，足以阅人于古今。<br>朴而重，不能随人以南北。<br>【孔毅甫凤咮石砚铭】<br>昔余得之凤凰山下龙焙之间，今君得之剑浦之上黯黮之滩。如乐之和，如金<br>之坚，如玉之有润，如舌之有泉。此其大凡也，为然为不然？然也，虽胡越同名<br>犹可；不然，徒与此石同溪而产，何异于九鹏而一鹯。<br>【凤咮砚铭（并叙）】<br>北苑龙焙山，如翔凤下饮之状。当其咮，有石苍黑，緻如玉。熙宁中，<br>太原王颐以为砚，余名之曰凤咮。然其产不富。或以黯黮滩石为之，状酷类而<br>多拒墨。时方为《易传》。铭曰：<br>陶土涂，凿山石。玄之蠹，颖之贼。涵清泉，閟重谷。声如铜，色如铁。性<br>滑坚，善凝墨。弃不取，长太息。招伏羲，捐西伯。发秘藏，与有力。非相待，<br>为谁出。<br>【凤咮砚铭】<br>帝规武夷作茶囿，山为孤凤翔且嗅。下集芝田啄琼玖，玉乳金沙发灵窦。残<br>璋断璧泽而黝，治为书砚美无有。至珍惊世初莫售，黑眉黄眼争妍陋。苏子一见<br>名凤咮，坐令龙尾羞牛后。<br>【米黻石钟山砚铭】<br>有盗不御，探奇发瑰。攘于彭蠡，斫钟取追。有米楚狂，惟盗之隐。因山作<br>砚，其词如陨。<br>【黼砚铭（并叙）】<br>龙尾黼砚，章圣皇帝所尝御也。乾兴升遐，以赐外戚刘氏，而永年以遗其舅<br>王齐愈，臣轼得之，以遗臣宗孟。且铭之曰：<br>黟、歙之珍，匪斯石也。黼形而縠理，金声而玉色也。云蒸露湛，祥符之泽<br>也。二臣更宝之，见者必作也。<br>【丹石砚铭（并叙）】<br>唐林父遗予丹石砚，粲然如芙蕖之出水，杀墨而宜笔，尽砚之美。唐氏谱天<br>下砚，而独不知兹石之所出，余盖知之。铭曰：<br>彤池紫渊，出日所浴。蒸为赤霓，以贯旸谷。是生斯珍，非石非玉。因材制<br>用，璧水环复。耕予中洲，蓺我玄粟。投种则获，不炊而熟。<br>【王仲仪砚铭】<br>汲、郑蚤闻，颇、牧晚用。谏草风生，羽檄雷动。人亡器有，质小任重。施<br>易何常，明哲所共。<br>【端砚石铭（并引）】<br>苏坚伯固之子庠，字养直，妙龄而有异才。赠以端砚，且铭之曰：<br>我友三益，取溪之石。寒松为煤，孤竹为笔。蓬麻效纸，仰泉致滴。斩几信<br>钩，以全吾直。<br>【端砚铭】<br>与墨为入，玉灵之食。与水为出，阴鉴之液。懿矣兹石，君子之侧。匪以玩<br>物，维以观德。<br>【黄鲁直铜雀砚铭】<br>漳滨之埴，陶氏我厄。受成不化，以与真隔。人亡台废，得反天宅。遇发丘<br>陇，复为麟获。累然黄子，玄岂尚白。天实命我，使与其迹。<br>【陈公密子石砚铭（并引）】<br>公密躬自采石岩下，获黄卵，剖之，得紫砚。铭曰：<br>孰形无情，石亦卵生。黄胞白络，孕此黝赪。已器不死，可候雨晴。天畀夫<br>子，瑞其家庭。<br>【龙尾石月砚铭】<br>萋萋兮雾縠石，宛宛兮黑白月。其受水也哉生明，而运墨也旁死魄。忽玄云<br>之霮<imgheight=32width=32border=0src=/bzk/Z022.bmp>观玉兔之沐浴。集幽光于毫端，散妙迹于简册。照千古其如在，耿此月之<br>不没。<br>【迈砚铭（迈往德兴，赆以一砚，以此铭之）】<br>以此进道常若渴，以此求进常若惊，以此治财常思予，以此书狱常思生。<br>【迨砚铭】<br>有尽石，无已求。生阴壑，閟重湫。得之艰，岂轻授。旌苦学，畀长头。<br>【卵砚铭】<br>东坡砚，龙尾石。开鹄卵，见苍璧。与居士，同出入。更险夷，无燥湿。今<br>何者，独先逸。从参寥，老空寂。<br>【唐陆鲁望砚铭】<br>噫先生，隐唐馀。甘杞菊，老樵渔。是器宝，实相予。为散人，出丛书。<br>【周炳文瓢砚铭】<br>以汝为砚，罂肖而瓢质。以汝为瓢，砚剖而腹实。饮西江之水，吾以汝砺齿。<br>泻悬河之辩，吾以汝借面。不即不离，孰曰非道人之应器耶！（谓炳文有入道之<br>意。）<br>【王定国砚铭二首】<br>石出西山之西，北山之北。戎以发剑，予以试墨。剑止一夫敌，墨以万世则。<br>吾以是知天下之才，皆可以纳诸圣贤之域。<br>【又】<br>月之从星，时则风雨，汪洋翰墨，将此是似。黑云浮空，漫不见天。风起云<br>移，星月凛然。<br>【鲁直所惠洮河石砚铭】<br>洗之砺，发金铁。琢而泓，坚密泽。郡洮岷，至中国。弃矛剑，参笔墨。岁<br>丙寅，斗南北。归予者，黄鲁直。<br>【故人王颐有自然端砚砚之成于片石上稍稍加磨治而已铭曰】<br>其色马肝，其声磬，其文水中月，真宝石也。而其德则正，其形天合。其于<br>人也略是，故可使而不可役也。<br>【天石砚铭（并叙）】<br>轼年十二时，于所居纱縠行宅隙地中，与群儿凿地为戏。得异石，如鱼，肤<br>温莹，作浅碧色。表里皆细银星，扣之铿然。试以为砚，甚发墨，顾无贮水处。<br>先君曰：“是天砚也。有砚之德，而不足于形耳。”因以赐轼，曰：“是文字之<br>祥也。”轼宝而用之，且为铭曰：<br>一受其成，而不可更。或主于德，或全于形。均是二者，顾予安取。仰唇俯<br>足，世固多有。<br>元丰二年秋七月，予得罪下狱，家属流离，书籍散乱。明年至黄州，求砚不<br>复得，以为失之矣。七年七月，舟行至当涂，发书笥，忽复见之。甚喜，以付迨、<br>过。其匣虽不工，乃先君手刻其受砚处，而使工人就成之者，不可易也。<br>【汉鼎铭（并引）】<br>禹铸九鼎，用器也，初不以为宝，象物以饰之，亦非所以使民远不若也。武<br>王迁之洛邑，盖已见笑于伯夷、叔齐矣。方周之盛也，鼎为宗庙之观美而已。及<br>其衰也，为周之患，有不可胜言者。匹夫无罪，怀璧其罪。周之衰也，与匹夫何<br>异？嗟夫，孰知九鼎之为周之角齿也哉？自春秋时，楚庄王已问其轻重大小。而<br>战国之际，秦与齐、楚皆欲之，周人惴惴焉，视三虎之垂涎而睨己也。绝周之祀<br>不足以致寇，裂周之地不足以肥国，然三国之君，未尝一日而忘周者，以宝在焉<br>故也。三国争之，周人莫知所适与。得鼎者未必能存周，而不得者必碎之，此九<br>鼎之所以亡也。周显王之四十二年，宋太丘社亡，而鼎沦没于泗水，此周人毁鼎<br>以缓祸，而假之神妖以为之说也。秦始皇、汉武帝乃始万方以出鼎，此与儿童之<br>见无异。善夫吾丘寿王之说也，曰：“汾阴之鼎，汉鼎也，非周鼎。”夫周有鼎，<br>汉亦有鼎，此《易》所谓正位凝命者，岂三趾两耳之谓哉！恨寿王小子方以谀进，<br>不能究其义，余故作《汉鼎铭》，以遗后世君子。其铭曰：<br>惟五帝三代及秦汉以来受命之君，靡不有兹鼎。鼎存而昌，鼎亡而亡。盖鼎<br>必先坏而国随之，岂有易姓而鼎犹传者乎？不宝此器，而拳拳于一物，孺子之智，<br>妇人之仁。乌乎！悲矣。<br>【石鼎铭（并叙）】<br>张安道以遗子由，子由以为轼生日之馈。铭曰：<br>石在洛书，盖隶从革。矢砮医砭，皆金之职。有坚而忍，为釜为鬲。居焚不<br>炎，允有三德。<br>【大觉鼎铭】<br>乐全先生遗我鼎甗，我复以饷大觉老禅。在昔宋、鲁，取之以兵。书曰郜鼎，<br>以器从名。乐全、东坡，予之以义。书曰大觉之鼎，以名从器。挹山之泉，烹以<br>其薪。为苦为甘，咨尔学人。<br>【文与可琴铭】<br>攫之幽然，如水赴谷。醳之萧然，如叶脱木。按之噫然，应指而长言者似<br>君。置之枵然，遗形而不言者似仆。（与可好作楚辞，故有“长言似君”之句。<br>邹忌论琴云：攫之深，醳之愉。此言为指法之妙耳。）<br>【十二琴铭·震陵孤桐】<br>震陵孤桐下阳岑，音如涧水响深林。二圣元祐岁丁卯，器巧名之张益老。<br>【十二琴铭·香林八节】<br>河渭之水多土，其声厚以沉。江汉之水多石，其声激而清。香林八节，是谓<br>天地之中，山水之阴。<br>【十二琴铭·号钟】<br>薄则播，厚则石，侈则哆，弇则郁，长甬则震。无此五疾，则鸣而中律，是<br>谓号钟之实。<br>【十二琴铭·玉磬】<br>其清越以长者，玉也。听万物之秋者，磬也。宝如是中，藜藿不再食。以是<br>乐饥，不以告籴。<br>【十二琴铭·松风】<br>忽乎青苹之末而生有，极于万窍号怒而实无。失其荡枝蟠叶，霎而脱其枯。<br>风鸣松耶？松鸣风耶？<br>【十二琴铭·古娲黄】<br>炼石补天之年，截匏比竹之音。虽不可得见，吾知古之犹今。木声犁然，当<br>于人心。非参寥者，孰钩其深？<br>【十二琴铭·南风】<br>声歌南风舜作则，欲报父母天罔极。<br>【十二琴铭·归鹤】<br>琴声三叠舞胎仙，肉飞不到梦所传。白鹤归来见曾玄，陇头松风入朱弦。<br>【十二琴铭·秋风】<br>秋风度而草木先惊，感秋者弦直而志不平。揽变衰之色，为可怜之声。不战<br>者善将，伤手者代匠。悲莫悲于湘滨，乐莫乐于濠上。<br>【十二琴铭·渔桹】<br>袯襫大须，萧然于万物之表。槁项黄馘，闯然于一苇之航。与鸥鸬而物<br>化，发山水之天光。惊潜鱼而出听，是谓鱼桹。<br>【十二琴铭·九州璜】<br>钓渔得九州之璜，避纣得九州之王。湮沉乎射鲋之谷，委蛇乎凤凰之堂。其<br>音不爽，惟德之常。<br>【十二琴铭·天球】<br>天球至意，合以人力。作者七人，传以华国。有蔚者桐，僵于下阳之庭。奏<br>刀而玉质，成器而金声。山川畀之耶？其天性之耶？<br>【杨次公家浮磬铭】<br>清而直，朴而一。虽有郑卫，无自而入。以托于君子之室。<br>【法云寺钟铭（并叙）】<br>元丰七年十月，有诏大长老圜通禅师法秀住法云寺。寺成而未有钟。大檀越<br>驸马都尉武胜军节度观察留后张敦礼，与冀国大长公主唱之，从而和者若干人。<br>元祐元年四月，钟成，万斤。东坡居士苏轼为之铭。曰：<br>有钟谁为撞？有撞谁撞之？三合而后鸣，闻所闻为五。阙一不可得，汝则安<br>能闻？汝闻竟安在？耳视目可听。当知所闻者，鸣寂寂时鸣。大圜空中师，独处<br>高广座。卧士无所著，人引非引人。二俱无所说，而说无说法。法法虽无尽，问<br>则应曰三。汝应如是闻，不应如是听。<br>【邵伯埭钟铭（并叙）】<br>邵伯埭之东，寺僧子康募千人为千斤铜钟，蜀人苏轼为之铭。曰：<br>无量智慧火，烧此无明铜。戒定以为模，铸成无漏钟。以汝平等手，执彼慈<br>悲撞。声从无有出，遍满无边空。<br>【徐州莲华漏铭（并叙）】<br>故龙图阁直学士礼部侍郎燕公肃，以创物之智闻于天下，作莲华漏，世服其<br>精。凡公所临，必为之。今州郡往往而在，虽有巧者，莫敢损益。而徐州独用瞽<br>人卫朴所造，废法而任意，有壶而无箭。自以无目而废天下之视，使守者伺其满，<br>则决之而更注，人莫不笑之。国子博士傅君裼，公之外曾孙，得其法为详。其通<br>守是邦也，实始改作，而请铭于轼。铭曰：<br>人之所信者，手足耳目也。目识多寡，手知重轻。然人未有以手量而目计者，<br>必付之于度量与权衡。岂不自信而信物？盖以为无意无我，然后得万物之情。故<br>天地之寒暑，日月之晦明。昆仑旁薄于三十八万七千里之外，而不能逃于三尺之<br>箭、五斗之瓶。虽疾雷霾风雨雪昼晦而迟速有度，不加亏赢。使凡为吏者，如瓶<br>之受水不过其量，如水之浮箭不失其平。如箭之升降也，视时之上下，降不为辱，<br>升不为荣，则民将靡然心服，而寄我以死生矣。<br>【文勋篆铭】<br>世人篆字，隶体不除。如浙人语，终老带吴。安国用笔，意在隶前。汲冢鲁<br>壁，周鼓秦山。<br>【裙靴铭（并叙）】<br>予在黄州时，梦神考召入小殿赐宴，乃令作《宫人裙铭》，又令作《御靴铭》。<br>百叠漪漪风皱，六铢纵纵云轻。独立含风广殿，微闻环佩来声。<br>寒女之丝，铢积寸累。天步所临，云蒸雾起。<br>【金星洞铭】<br>宝山南麓凤左翅，惊雷划石逋虬起，凝阴嘘坚出怪玮。是生神草肖苍虺，离<br>离赤志挟脊尾，飞流丹石决痈痏。金星非实特取似，施及山石亦见谓，凡名相因<br>皆此比。<br>【洗玉池铭】<br>世忽不践，以用为急。秦汉以还，龟玉道熄。六器仅存，五瑞莫辑。赵璧妇<br>玩，鲁璜盗窃。鼠乱郑璞，鹊抵晋棘。维伯时父，吊古啜泣。道逢玉人，解骖推<br>食。剑璏鏚，错落其室。既获拱宝，遂空四壁。哀此命世，久就沦蛰。时节沐<br>浴，以幸斯石。孰推是心，施及王国。如伯时父，琅然环玦。援手之劳，终睨莫<br>拾。得丧在我，匪玉欣戚。仲和父铭之，维以咏德。<br>【菩萨泉铭（并叙）】<br>陶侃为广州刺史，有渔人每夕见神光海上，以白侃。侃使迹之，得金像。视<br>其款识，阿育王所铸，文殊师利像也。初送武昌寒溪寺。及侃迁荆州，欲以像行，<br>人力不能动。益以牛车三十乘，乃能至船。船复没，遂以还寺。其后惠远法师迎<br>像归庐山，了无艰碍。山中世以二僧守之。会昌中，诏毁天下寺，二僧藏像锦绣<br>谷。比释教复兴，求像不可得，而谷中至今有光景，往往发见，如峨眉、五台所<br>见。盖远师文集载处士张文逸之文，及山中父老所传如此。今寒溪少西数百步，<br>别为西山寺，有泉出于嵌窦间，色白而甘，号菩萨泉，人莫知其本末。建昌李常<br>谓余，岂昔像之所在乎？且属余为铭。铭曰：<br>像在庐阜，宵光烛天。旦朝视之，寥寥空山。谁谓寒溪，尚有斯泉。盍往鉴<br>之，文殊了然。<br>【六一泉铭（并叙）】<br>欧阳文忠公将老，自谓六一居士。予昔通守钱塘，见公于汝阴而南。公曰：<br>“西湖僧惠勤甚文，而长于诗。吾昔为《山中乐》三章以赠之。子间于民事，求<br>人于湖山间而不可得，则盍往从勤乎？”予到官三日，访勤于孤山之下，抵掌而<br>论人物。曰：“公，天人也。人见其暂寓人间，而不知其乘云驭风历五岳而跨沧<br>海也。此邦之人，以公不一来为恨。公麾斥八极，何所不至？虽江山之胜，莫适<br>为主，而奇丽秀绝之气，常为能文者用，故吾以谓西湖盖公几案间一物耳。”勤<br>语虽幻怪，而理有实然者。明年，公薨，予哭于勤舍。又十八年，予为钱塘守，<br>则勤亦化去久矣。访其旧居，则弟子二仲在焉，画公与勤之像，事之如生。舍下<br>旧无泉，予未至数月，泉出讲堂之后，孤山之趾，汪然溢流，甚白而甘。即其地，<br>凿岩架石为室。二仲谓余：“师闻公来，出泉以相劳苦，公可无言乎？”乃取勤<br>旧语，推本其意，名之曰六一泉，且铭之曰：<br>泉之出也，去公数千里。后公之没，十有八年，而名曰六一，不几于诞乎？<br>曰：君子之泽，岂独五世而已？盖得其人，则可至于百传。尝试与子登孤山而望<br>吴越，歌山中之乐而饮此水，则公之遗风馀烈，亦或见于斯泉也。<br>【卓锡泉铭（并叙）】<br>六祖初住曹溪，卓锡泉涌，清凉滑甘，赡足大众，逮今数百年矣。或时小竭，<br>则众汲于山下。今长老辩公住山四岁，泉日涌溢，闻之嗟异。为作铭曰：<br>祖师无心，心外无学。有来扣者，云涌泉落。问何从来？初无所从。若有从<br>处，来则有穷。初住南华，集众浈水。水性融会，岂有无理。引锡指石，寒泉自<br>冽。众渴得饮，如我说法。云何至今，有溢有枯。泉无溢枯，溢其人乎。辩来四<br>年，泉水洋洋。烹煮濯溉，饮及牛羊。手不病汲，肩不病负。匏勺瓦盂，莫知其<br>故。我不求水，水则许我。讯于祖师，有何不同。<br>【参寥泉铭（并叙）】<br>余谪居黄，参寥子不远数千里从余于东城，留期年。尝与同游武昌之西山，<br>梦相与赋诗，有“寒食清明”、“石泉槐火”之句，语甚美，而不知其所谓。其<br>后七年，余出守钱塘，参寥子在焉。明年，卜智果精舍居之。又明年，新居成，<br>而余以寒食去郡，实来告行。舍下旧有泉，出石间，是月又凿石得泉，加冽。参<br>寥子撷新茶，钻火煮泉而瀹之，笑曰：“是见于梦九年，卫公之为灵也久矣。”<br>坐人皆怅然太息，有知命无求之意。乃名之参寥泉，为之铭曰：<br>在天雨露，在地江湖。皆我四大，滋相所濡。伟哉参寥，弹指八极。退守斯<br>泉，一谦四益。余晚闻道，梦幻是身。真即是梦，梦即是真。石泉槐火，九年而<br>信。夫求何神，实弊汝神。<br><hr>
