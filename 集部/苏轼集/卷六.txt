<h4>《集部·苏轼集·卷六》<b class="x">作者：苏轼</b></h4>
◎诗九十九首【虎丘寺】入门无平田，石路穿细岭。阴风生涧壑，古木翳潭井。湛卢谁复见，秋水光耿耿。铁花秀岩壁，杀气噤蛙黾。幽幽生公堂，左右立顽矿。当年或未信，异类服精猛。胡为百岁后，仙鬼互驰骋。窈然留新诗，读者为悲哽。东轩有佳致，云水丽千顷。熙熙览生物，春意颇凄冷。我来属无事，暖日相与永。喜鹊翻初旦，愁鸢蹲落景。坐见渔樵还，新月溪上影。悟彼良自咍，归田行可请。【常润道中有怀钱塘寄述古五首】从来直道不辜身，得向西湖两过春。沂上已成曾点服，泮宫初采鲁侯芹。休惊岁岁年年貌，且对朝朝暮暮人。细雨晴时一百六，画船鼍鼓莫违民。草长江南莺乱飞，年来事事与心违。花开后院还空落。燕入华堂怪未归。世上功名何日是，樽前点检几人非。去年柳絮飞时节，记得金笼放雪衣。（杭人以放鸽为太守寿。）浮玉山头日日风，（即金山也。）涌金门外已春融。二年鱼鸟浑相识，三月莺花付与公。剩看新翻眉倒晕，未应泣别脸消红。何人织得相思字，寄与江边北向鸿。国艳夭娆酒半酣，去年同赏寄僧檐。但知扑扑晴香软，谁见森森晓态严。谷雨共惊无几日，蜜蜂未许辄先甜。应须火急回征棹，一片辞枝可得粘。惠泉山下土如濡，阳羡溪头米胜珠。卖剑买牛吾欲老，杀鸡为黍子来无。地偏不信容高盖，俗俭真堪着腐儒。莫怪江南苦留滞，经营身计一生迂。【刁景纯赏瑞香花忆先朝侍宴次韵】上宛夭桃自作行，刘郎去后几回芳。厌从年少追新赏，闲对宫花识旧香。欲赠佳人非泛洧，好纫幽佩吊沉湘。鹤林神女无消息，为问何年返帝乡。【同柳子玉游鹤林招隐醉归呈景纯】花时腊酒照人光，归路春风洒面凉。刘氏宅边霜竹老，戴公山下野桃香。岩头匹练兼天净，泉底真珠溅客忙。安得道人携笛去，一声吹裂翠崖冈。【景纯见和复次韵赠之二首】解组归来道益光，坐看百物自炎凉。卷帘堂上檀槽闹，送客林间桦烛香。浅量已愁当酒怯，非才尤觉和诗忙。何人贪佩黄金印，千柱耽耽锁北冈。人间膏火正争光，每到藏春得暂凉。多事始知田舍好，凶年偏觉野蔬香。溪山胜画徒能说，来往如梭为底忙。老去此身无处著，为翁载插万松冈。【柳子玉亦见和因以送之兼寄其兄子璋道人】不羡腰金照地光，暂时假面弄西凉。晴窗咽日肝肠暖，古殿朝真屦袖香。说静故知犹有动，无闲底处更求忙。先生官罢乘风去，何用区区赋陟冈。【子玉家宴用前韵见寄复答之】自酌金樽劝孟光，更教长笛奏伊凉。（子玉家有笛妓。）牵衣男女绕太白，扇枕郎君烦阿香。诗病逢春转深痼，愁魔得酒暂奔忙。醒时情味吾能说，日在西南白草冈。【景纯复以二篇一言其亡兄与伯父同年之契一言今者唱酬之意仍次其韵】灵寿扶来似孔光，感时怀旧一悲凉。蟾枝不独同攀桂，鸡舌还应共赐香。（亦同为郎。）等是浮休无得丧，粗分忧乐有闲忙。年来世事如波浪，郁郁谁知柏在冈。屡把铅刀齿步光，更遭华衮照厖凉。苏门山上莫长啸，薝葡林中无别香。烛烬已残中夜刻，槐花还似昔年忙。背城借一吾何敢，慎莫樽前替戾冈。【金山寺与柳子玉饮大醉卧宝觉禅榻夜分方醒书其壁】恶酒如恶人，相攻剧刀箭。颓然一榻上，胜之以不战。诗翁气雄拔，禅老语清软。我醉都不知，但觉红绿眩。醒时江月堕，摵摵风响变。惟有一龛灯，二豪俱不见。【大风留金山两日】塔上一铃独自语，明日颠风当断渡。朝来白浪打苍崖，倒射轩窗作飞雨。龙骧万斛不敢过，渔舟一叶从掀舞。细思城市有底忙，却笑蛟龙为谁怒。无事久留童仆怪，此风聊得妻孥忏。灊山道人独何事，半夜不眠听粥鼓。【监洞霄宫俞康直郎中所居四咏·退圃】百丈休牵上濑船，一钩归钓缩头鳊。园中草木春无数，只有黄杨厄闰年。（俗说黄杨岁长一寸，遇闰退三寸。）【监洞霄宫俞康直郎中所居四咏·逸堂】新第谁来作并邻，旧官宁复忆星辰。请君置酒吾当贺，知向江湖拜散人。【监洞霄宫俞康直郎中所居四咏·遁轩】冠盖相望起隐沦，先生那得老江村。古来真遁何曾遁，笑杀逾垣与闭门。【监洞霄宫俞康直郎中所居四咏·远楼（栖）】西山烟雨卷疏帘，北户星河落短檐。不独江天解空阔，地偏心远似陶潜。【游鹤林招隐二首】郊原雨初霁，春物有馀妍。古寺满修竹，深林闻杜鹃。睡馀柳花堕，目眩山樱然。西窗有病客，危坐看香烟。行歌白云岭，坐咏修竹林。风轻花自落，日薄山半阴。涧草谁复识，闻香杳难寻。时见城市人，幽居惜未深。【书普慈长老壁（志诚）】普慈寺后千竿竹，醉里曾看碧玉缘。倦客再游行老矣，高僧一笑故依然。久参白足知禅味，苦厌黄公（鸟名。）聒昼眠。惟有两株红杏叶，晚来犹得向人妍。【书焦山纶长老壁】法师住焦山，而实未尝住。我来辄问法，法师了无语。法师非无语，不知所答故。君看头与足，本自安冠屦。譬如长鬛人，不以长为苦。一旦或人问，每睡安所措。归来被上下，一夜着无处。展转遂达晨，意欲尽镊去。此言虽鄙浅，故自有深趣。持此问法师，法师一笑许。【刁景纯席上和谢生二首】误入仙人碧玉壶，一欢那复间亲疏。杯盘狼藉吾何敢，车骑雍容子甚都。此夜新声闻北里，他年故事纪南徐。欲穷风月三千界，愿化人天百忆躯。纵饮谁能问挈壶，不知门外晓星疏。绮罗胜事齐三阁，宾主谈锋敌两都。榻畔烟花尝叹杜，海中童丱尚追徐。毋多酌我公须听，醉后粗狂胆满躯。【留别金山宝觉圆通二长老】沐罢巾冠快晚凉，睡馀齿颊带茶香。舣舟北岸何时渡，晞发东轩未肯忙。康济此身殊有道，医治外物本无方。风流二老长还往，顾我归期尚渺茫。【无锡道中赋水车】翻翻联联衔尾鸦，荦荦确确蜕骨蛇。分畴翠浪走云阵，刺水绿针抽稻芽。洞庭五月欲飞沙，鼍鸣窟中如打衙。天公不见老农泣，唤取阿香推雷车。【杭州牡丹开时仆犹在常润周令作诗见寄次其韵复次一首送赴阙】羞归应为负花期，已是成阴结子时。与物寡情怜我老，遣春无恨赖君诗。玉台不见朝酣酒，金缕犹歌空折枝。从此年年定相见，欲师老圃问樊迟。莫负黄花九日期，人生穷达可无时。十年且就三都赋，万户终轻千首诗。天静伤鸿犹戢翼，月明惊鹊未安枝。君看六月河无水，万斛龙骧到自迟。【苏州闾丘江君二家雨中饮酒二首】小圃阴阴遍洒尘，方塘潋潋欲生纹。已烦仙袂来行雨，莫遣歌声便驻云。肯对绮罗辞白酒，试将文字恼红裙。今宵记取醒时节，点滴空阶独自闻。五纪归来鬓未霜，十眉环列坐生光。唤船渡口迎秋女，驻马桥边问泰娘。曾把四弦娱白傅，敢将百草斗吴王。从今却笑风流守，画戟空凝宴寝香。【次韵沈长官三首】家山何在两忘归，杯酒相逢慎勿违。不独饭山嘲我瘦，也应糠核怪君肥。男婚已毕女将归，累尽身轻志莫违。闻道山中食无肉，玉池清水自生肥。造物知吾久念归，似怜衰病不相违。风来震泽帆初饱，雨入松江水渐肥。【戏书吴江三贤画像三首（范蠡）】谁将射御教吴儿，长笑申公为夏姬。却遣姑苏有麋鹿，更怜夫子得西施。【戏书吴江三贤画像三首（张翰）】浮世功劳食与眠，季鹰真得水中仙。不须更说知机早，直为鲈鱼也自贤。【戏书吴江三贤画像三首（陆龟蒙）】千首文章二顷田，囊中未有一钱看。却因养得能言鸭，惊破王孙金弹丸。【和刘孝叔会虎丘时王规甫斋素祈雨不至二首】白简威犹凛，青山兴已秾。鹤闲云作氅，驼卧草埋峰。跪履若可教，卜邻应见容。因公问回老，何处定相逢。太常斋未解，不肯对纤秾。只遣三千履，来游十二峰。林空答清唱，潭净写衰容。归去瑶台路，还应月下逢。【过永乐文长老已卒】初惊鹤瘦不可识，旋觉云归无处寻。三过门间老病死。一弹指顷去来今。存亡惯见浑无泪，乡井难忘尚有心。欲向钱塘访圆泽，葛洪川畔待秋深。【赠张刁二老】两邦山水未凄凉，二老风流总健强。共成一百七十岁，各饮三万六千觞。藏春坞里莺花闹，仁寿桥边日月长。惟有诗人被磨折，金钗零落不成行。【去年秋偶游宝山上方入一小院阒然无人有僧隐几低头读书与之语漠然不甚对问其邻之僧曰此云阇黎也不出十五年矣今年六月自常润还复至其室则死葬数月矣作诗题其壁】云师来宝山，一住十五秋。读书常闭户，客至不举头。去年造其室，清坐忘百忧。我初无言说，师亦无对酬。今来复扣门，空房但飕飗。云已灭无馀，薪尽火不留。却疑此室中，常有斯人不。所遇孰非梦，事过吾何求。【听僧昭素琴】至和无攫醳，至平无按抑。不知微妙声，究竟何从出。散我不平气，洗我不和心。此心知有在，尚复此微吟。【僧惠勤初罢僧职】轩轩青田鹤，郁郁在樊笼。既为物所縻，遂与吾辈同。今来始谢去，万事一笑空。新诗如洗出，不受外垢蒙。清风入齿牙，出语如风松。霜髭茁病骨，饥坐听午钟。非诗能穷人，穷者诗乃工。此语信不妄，吾闻诸醉翁。【游灵隐高峰塔】言游高峰塔，蓐食治野装。火云秋未衰，及此初旦凉。雾霏岩谷暗，日出草木香。嘉我同来人，久便云水乡。相劝小举足，前路高且长。古松攀龙蛇，怪石坐牛羊。渐闻钟磬音，飞鸟皆下翔。入门空有无，云海浩茫茫。惟见聋道人，老病时绝粮。问年笑不答，但指穴藜床。心知不复来，欲归更仿徨。赠别留匹布，今岁天早霜。【八月十七日天竺山送桂花分赠元素】月缺霜浓细蕊乾，此花无属桂堂仙。鹫峰子落惊前夜，蟾窟枝空记昔年。破裓山僧怜耿介，练裙溪女斗清妍。愿公采撷纫幽佩，莫遣孤芳老涧边。【捕蝗至浮云岭山行疲苦有怀子由弟二首】西来烟障塞空虚，洒遍秋田雨不如。新法清平那有此，老身穷苦自招渠。无人可诉乌衔肉，忆弟难凭犬寄书。自笑迂疏皆此类，区区犹欲理蝗馀。霜风渐欲作重阳，熠熠溪边野菊黄。久废山行疲荦确，尚能村醉舞淋浪。独眠林下梦魂好，回首人间忧患长。杀马毁车从此逝，子来何处问行藏。【青牛岭高绝处有小寺人迹罕到】暮归走马沙河塘，炉烟袅袅十里香。朝行曳杖青牛岭，崖泉咽咽千山静。君勿笑老僧，耳聋唤不闻，百年俱是可怜人。明朝且复城中去，白云却在题诗处。【新城陈氏园次晁补之韵】荒凉废圃秋，寂历幽花晚。山城已穷僻，况与城相远。我来亦何事，徙倚望云巘。不见苦吟人，清樽为谁满。【梅圣俞诗集中有毛长官者今于潜令国华也圣俞没十五年而君犹为令捕蝗至其邑作诗戏之】诗翁憔悴老一官，厌见苜蓿堆青盘。归来羞涩对妻子，自比鲇鱼缘竹竿。今君滞留生二毛，饱听衙鼓眠黄。更将嘲笑调朋友，人道弥猴骑土牛。愿君恰似高常侍，暂为小邑仍刺史。不愿君为孟浩然，却遭明主放还山。宦游逢此岁年恶，飞蝗来时半天黑。羡君封境稻如云，蝗自识人人不识。【与毛令方尉游西菩提寺二首】推挤不去已三年，鱼鸟依然笑我顽。人未放归江北路，天教看尽浙西山。尚书清节衣冠后，处士风流水石间。一笑相逢那易得，数诗狂语不须删。路转山腰足未移，水清石瘦便能奇。白云自占东西岭，明月谁分上下池。黑黍黄粱初熟后，朱柑绿橘半甜时。人生此乐须天付，莫遣儿曹取次知。【听贤师琴】大弦春温和且平，小弦廉折亮以清。平生未识宫与角，但闻牛鸣盎中雉登木。门前剥啄谁叩门，山僧未闲君勿嗔。归家且觅千斛水，净洗从前筝笛耳。【赠写真何充秀才】君不见潞州别驾眼如电，左手挂弓横撚箭。又不见雪中骑驴孟浩然，皱眉吟诗肩耸山。饥寒富贵两安在，空有遗像留人间。此身常拟同外物，浮云变化无踪迹。问君何苦写我真，君言好之聊自适。黄冠野服山家容，意欲置我山岩中。勋名将相今何限，往写褒公与鄂公。【回先生过湖州东林沈氏饮醉以石榴皮书其家东老庵之壁云西邻已富忧不足东老虽贫乐有馀白酒酿来因好客黄金散尽为收书西蜀和仲闻而次其韵三首东老沈氏之老自谓也湖人因以名之其子偕作诗有可观者】世俗何知贫是病，神仙可学道之馀。但知白酒留佳客，不问黄公觅素书。符离道士晨兴际，华岳先生尸解馀。忽见黄庭丹篆句，犹传青纸小朱书。凄凉雨露三年后，仿佛尘埃数字馀。至用榴皮缘底事，中书君岂不中书。【李行中秀才醉眠亭三首】已向闲中作地仙，更于酒里得天全。从教世路风波恶，贺监偏工水底眠。君且归休我欲眠，人言此语出天然。醉中对客眠何害，须信陶潜未若贤。孝先风味也堪怜，肯为周公昼日眠。枕麹先生犹笑汝，枉将空腹贮遗编。【润州甘露寺弹筝】多景楼上弹神曲，欲断哀弦再三促。江妃出听雾雨愁，白浪翻空动浮玉。（金山名。）唤取吾家双凤槽，遣作三峡孤猿号。与君合奏芳春调，啄木飞来霜树杪。【单同年求德兴俞氏聚远楼诗三首】云山烟水苦难亲，野草幽花各自春。赖有高楼能聚远，一时收拾与闲人。无限青山散不收，云奔浪卷入帘钩。直将眼力为疆界，何啻人间万户侯。闻说楼居似地仙，不知门外有尘寰。幽人隐几寂无语，心在飞鸿灭没间。【平山堂次王居卿祠部韵】高会日陪山简醉，狂言屡发次公醒。酒如人面天然白，山向吾曹分外青。江上飞云来北固，槛前修竹忆南屏。六朝兴废馀丘垅，空使奸雄笑宁馨。【次韵陈海州书怀】郁郁苍梧海上山，（东海郁州山，云自苍梧浮来。）蓬莱方丈有无间。旧闻草木皆仙药，欲弃妻孥守市闤。雅志未成空自叹，故人相对若为颜。酒醒却忆儿童事，长恨双凫去莫攀。（陈曾令乡邑。）【次韵陈海州乘槎亭】人事无涯生有涯，逝将归钓汉江槎。乘桴我欲从安石，遁世谁能识子嗟。日上红波浮碧巘，潮来白浪卷青沙。清谈美景双奇绝，不觉归鞍带月华。【次韵孙职方苍梧山】苍梧奇事岂虚传，荒怪还须问子年。远托鳌头转沧海，来依鹏背负青天。或云灵境归贤者，又恐神功亦偶然。闻道新春恣游览，羡君平地作飞仙。【次韵孙巨源寄涟水李盛二著作并以见寄五绝】南岳诸刘岂易逢，相望无复马牛风。山公虽见无多子，社燕何由恋塞鸿。（昔与巨源、刘贡父、刘莘老相遇于山阳，自尔契阔，惟巨源近者复相见于京口。）高才晚岁终难进，勇退当年正急流。不独二疏为可慕，他时当有景孙楼。（巨源近离东海，郡有景疏楼。）漱石先生难可意，（谓巨源。）啮毡校尉久无朋。（自谓。）应知客路愁无奈，故遣吟诗调李陵。（谓李君也。）云雨休排神女车，忠州老病畏人夸。诗豪正值安仁在，空看河阳满县花。（盛为邑宰。）胶西未到吾能说，桑柘禾麻不见春。不羡京尘骑马客，羡他淮月弄舟人。【王莽】汉家殊未识经纶，入手功名事事新。百尺穿成连夜井，千金购得解飞人。【董卓】公业平时劝用儒，诸公何事起相图。只言天下无健者，岂信车中有布乎。【虎儿】旧闻老蚌生明珠，未省老兔生於菟。老兔自谓月中物，不骑快马骑蟾蜍。蟾蜍爬沙不肯行，坐令青衫垂白须。於菟骏猛不类渠，指挥黄熊驾黑貙。丹砂紫麝不用涂，眼光百步走妖狐。妖狐莫夸智有余，不劳摇牙咀尔徒。【除夜病中赠段屯田】龙钟三十九，劳生已强半。岁暮日斜时，还为昔人叹。（乐天诗云，行年三十九，岁暮日斜时。）今年一线在，那复堪把玩。欲起强持酒，故交云雨散。惟有病相寻，空斋为老伴。萧条灯火冷，寒夜何时旦。倦仆触屏风，饥鼯嗅空案。数朝闭阁卧，霜发秋蓬乱。传闻使者来，策杖就梳盥。书来苦安慰，不怪造请缓。大夫忠烈后，高义金石贯。要当击权豪，未肯觑衰懦。此生何所似，暗尽灰中炭。归田计已决，此邦聊假馆。三径粗成资，一枝有余暖。愿君留信宿，庶奉一笑粲。【乔太博见和复次韵答之】百年三万日，老病常居半。其间互忧乐，歌笑杂悲叹。颠倒不自知，直为神所玩。须臾便堪笑，万事风雨散。自从识此理，久谢少年伴。逝将游无何，岂暇读城旦。非才更多病，二事可并案。愧烦贤使者，弭节整纷乱。乔侯瑚琏质，清庙尝荐盥。奋髯百吏走，坐变齐俗缓。未遭甘鹢退，并进耻鱼贯。每闻议论馀，凛凛激贪懦。莫邪当自跃，岂复烦炉炭。便庆朝秣越，未暮刷燕馆。胡为守故丘，眷恋桑榆暖。为君叩牛角，一咏南山粲。【二公再和亦再答之】寒鸡知将晨，饥鹤知夜半。亦如老病客，遇节常感叹。光阴等敲石，过眼不容玩。亲友如抟沙，放手还复散。羁孤每自笑，寂寞谁肯伴。元达号神君，（晋循吏乔智明，字元达。）高论森月旦。纪明本贤将，（段释之本将家。）汩没事堆案。欣然肯相顾，夜阁灯火乱。盘空愧不饱，酒薄仅堪盥。雍容许著帽，不怪安石缓。虽无窈窕人，清唱弄珠贯。幸有纵横舌，说剑起慵懦。二豪沉下位，暗火埋湿炭。岂似草玄人，默默老儒馆。行看富贵逼，炙手借余暖。应念苦思归，登楼赋王粲。【雪后书北台壁二首】黄昏犹作雨纤纤，夜静无风势转严。但觉衾裯如泼水，不知庭院已堆盐。五更晓色来书幌，半夜寒声落画檐。试扫北台看马耳，未随埋没有双尖。城头初日始翻鸦，陌上晴泥已没车。冻合玉楼寒起粟，光摇银海眼生花。遗蝗入地应千尺，宿麦连云有几家。老病自嗟诗力退，空吟冰柱忆刘叉。【谢人见和前篇二首】已分酒杯欺浅懦，敢将诗律斗深严。渔蓑句好应须画，柳絮才高不道盐。败履尚存东郭足，飞花又舞谪仙檐。书生事业真堪笑，忍冻孤吟笔退尖。九陌凄风战齿牙，银杯逐马带随车。也知不作坚牢玉，无奈能开顷刻花。得酒强欢愁底事，闭门高卧定谁家。台前日暖君须爱，冰下寒鱼渐可叉。【铁沟行赠乔太博】城东坡陇何所似，风吹海涛低复起。城中病守无所为，走马来寻铁沟水。铁沟水浅不容辀，恰似当年韩与侯。有鱼无鱼何足道，驾言聊复写我忧。荒村野店亦何有，欲发狂言须斗酒。山头落日侧金盆，倒着接搔白首。忽忆从军年少时，轻裘细马百不知。臂弓腰箭南山下，追逐长杨射猎儿。老去同君两憔悴，犯夜醉归人不避。明年定起故将军，未肯先诛霸陵尉。【出城送客不及步至溪上二首】送客客已去，寻花花未开。未能城里去，且复水边来。父老借问我，使君安在哉。今年好风雪，会见麦千堆。春来六十日，笑口几回开。会作堂堂去，何妨得得来。倦游行老矣，旧隐赋归哉。东望峨眉小，卢山翠作堆。（郡东卢山，绝类峨眉而小。）【苏州姚氏三瑞堂（姚氏世以孝称）】君不见董邵南，隐居行义孝且慈。天公亦恐无人知，故令鸡狗相哺儿，又令韩老为作诗。尔来三百年，名与淮水东南驰。此人世不乏，此事亦时有。枫桥三瑞皆目见，天意宛在虞鳏后。惟有此诗非昔人，君更往求无价手。【莫笑银杯小答乔太博】陶潜一县令，独饮仍独醒。犹将公田二顷五十亩，种秫作酒不种秔。我今号为二千石，岁酿百石何以醉宾客。请君莫笑银杯小，尔来岁旱东海窄。会当拂衣归故丘，作书贷粟监河侯。万斛船中着美酒，与君一生长拍浮。【送段屯田分得于字】劝农使者古丈夫，不惜春衫践泥涂。王事靡盐君甚劬，奉常客卿虬两须。东武县令天马驹，泮宫先生非俗儒。相与野饮四子俱，乐哉此乐城中无。溪边策杖自携壶，腰笏不烦何易于。胶西病守老且迂，空斋愁坐纷墨朱。四十岂不知头颅，畏人不出何其愚。【和段屯田荆林馆】南山有佳色，无人空自奇。清诗为题品，草木变芬菲。谢女得秀句，留待中郎归。便当勤鞭策，仆倦马亦饥。（段有侄女在密州。）【赠上天竺辩才师】南北一山门，上下两天竺。中有老法师，瘦长如鹳鹄。不知修何行，碧眼照山谷。见之自清凉，洗尽烦恼毒。坐令一都会，男女礼白足。我有长头儿，角颊峙犀玉。四岁不知行，抱负烦背腹。师来为摩顶，起走趁奔鹿。乃知戒律中，妙用谢羁束。何必言《法华》，佯狂啖鱼肉。【游卢山次韵章传道】尘容已似服辕驹，野性犹同纵壑鱼。出入岩峦千仞表，较量筋力十年初。虽无窈窕驱前马，还有鸱夷挂后车。莫笑吟诗淡生活，当令阿买为君书。【卢山五咏·卢敖洞（图经云：敖，秦博士，避难此山，遂得道。）】上界足官府，飞升亦何益。还在此山中，相逢不相识。【卢山五咏·饮酒台】博士雅好饮，空山谁与娱。莫向骊山去，君王不喜儒。【卢山五咏·圣灯岩】石室有金丹，山神不知秘。何必露光芒，夜半惊童稚。【卢山五咏·三泉】皎皎岩下泉，无人还自洁。不用比三星，清光同一月。【卢山五咏·障日峰（其状类峨眉，但小耳。）】长安自不远，蜀客苦思归。莫教名障日，唤作小峨眉。<hr>
