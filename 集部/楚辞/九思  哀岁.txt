<h4>《集部·楚辞·九思  哀岁》<b class="x">作者：不详</b></h4>
<br>旻天兮清凉，玄气兮高朗。<br>北风兮潦洌，草木兮苍唐。<br>蛜蚨兮噍噍，蝍蛆兮穰穰。<br>岁忽忽兮惟暮，余感时兮悽怆。<br>伤俗兮泥浊，矇蔽兮不章。<br>宝彼兮沙砾，捐此兮夜光。<br>椒瑛兮涅汙，葈耳兮充房。<br>摄衣兮缓带，操我兮墨阳。<br>昇车兮命仆，将驰兮四荒。<br>下堂兮见虿，出门兮触蜂。<br>巷有兮蚰蜓，邑多兮螳螂。<br>睹斯兮嫉贼，心为兮切伤。<br>俯念兮子胥，仰怜兮比干。<br>投剑兮脱冕，龙屈兮蜿蟤。<br>潜藏兮山泽，匍匐兮丛攒。<br>窥见兮溪涧，流水兮沄沄。<br>鼋鼍兮欣欣，鳣鲇兮延延。<br>群行兮上下，骈罗兮列陈。<br>自恨兮无友，特处兮茕茕。<br>冬夜兮陶陶，雨雪兮冥冥。<br>神光兮颎颎，鬼火兮荧荧。<br>修德兮困控，愁不聊兮遑生。<br>忧纡兮郁郁，恶所兮写情。<br><br><hr>
