<h4>《集部·楚辞·九思  悼乱》<b class="x">作者：不详</b></h4>
嗟嗟兮悲夫，殽乱兮纷拏。茅丝兮同综，冠屦兮共絇。督万兮侍宴，周邵兮负刍。白龙兮见射，灵龟兮执拘。仲尼兮困厄，邹衍兮幽囚。伊余兮念兹，奔遁兮隐居。将升兮高山，上有兮猴猿。欲入兮深谷，下有兮虺蛇。左见兮鸣鵙，右睹兮呼枭。惶悸兮失气，踊跃兮距跳。便旋兮中原，仰天兮增叹。菅蒯兮野莽，雚苇兮仟眠。鹿蹊兮继踵，貒貉兮蟫々。鹯鹞兮轩轩，鹑鹌兮甄甄。哀我兮寡独，靡有兮齐伦。意欲兮沉吟，迫日兮黄昏。玄鹤兮高飞，曾逝兮青冥。鸧鹒兮喈喈，山鹊兮嘤嘤。鸿鸬兮振翅，归雁兮于征。吾志兮觉悟，怀我兮圣京。垂屣兮将起，跓俟兮硕明。<hr>
