<h4>《集部·楚辞·九怀  蓄英》<b class="x">作者：不详</b></h4>
秋风兮萧萧，舒芳兮振条。微霜兮盻眇，病殀兮鸣蜩。玄鸟兮辞归，飞翔兮灵丘。望谿谷兮滃郁，熊罴兮呴嗥。唐虞兮不存，何故兮久留？临渊兮汪洋，顾林兮忽荒。修余兮袿衣，骑霓兮南上。乘云兮回回，亹亹兮自强。将息兮兰皋，失志兮悠悠。蒶蕴兮霉黧，思君兮无聊。身去兮意存，怆恨兮怀愁。<hr>
