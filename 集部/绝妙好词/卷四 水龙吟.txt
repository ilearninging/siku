<h4>《集部·绝妙好词·卷四 水龙吟》<b class="x">作者：黄孝迈</b></h4>
闲情小院沉吟，草深柳密帘空翠。风檐夜响，残灯慵剔，寒轻怯睡。店舍无烟，关山有月，梨花满地。二十年好梦，不曾圆合，而今老，都休矣。谁共题诗秉烛，两厌厌、天涯别袂。柔肠一寸，七分是恨，三分是泪。芳信不来，玉箫尘染，粉衣香退。待问春，怎把千红，换得一池绿水。<hr>
