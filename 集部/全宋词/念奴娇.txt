<h4>《集部·全宋词·念奴娇·温州平阳灵峰摩崖词》<b class="x">作者：无名氏</b></h4>
我眷兹石，嵯峨天然。爰赋斯作，与山俱传。天工谬巧，恁平地、推出崚嶒岩壁。虎跃龙骧飞凤翥，疑道补天馀石。洞壑穿云，来今往古，知是谁开辟。千年兰若，林峦隐映金碧。我兴丘壑尤长，朅来此境，惯蹑登山屐。适意人生随处好，何必岘南阳峄。谢傅东山，裴公绿野，俯仰俱陈迹。何如轻举，廓寥云外横笛。<hr>
