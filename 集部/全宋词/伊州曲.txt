<h4>《集部·全宋词·伊州曲》<b class="x">作者：无名氏</b></h4>
金鸡障下胡雏戏。乐极祸来，渔阳兵起。鸾舆幸蜀，玉环缢死。马嵬坡下尘滓。夜对行宫皓月，恨最恨、春风桃李。洪都方士。念君萦系。妃子。蓬莱殿里。觅寻太真，宫中睡起。遥谢君意。泪流琼脸，梨花带雨，仿佛霓裳初试。寄钿合、共金钗，私言徒尔。在天愿为、比翼同飞。居地应为、连理双枝。天长与地久，唯此恨无已。<hr>
