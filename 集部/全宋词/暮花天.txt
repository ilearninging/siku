<h4>《集部·全宋词·暮花天》<b class="x">作者：陈亮</b></h4>
天意微慳，春工多裕，长须末后殷勤。骨瘦挽先，肌韵恰好，花头径尺徐陈。红黄粉紫，更牛家、姚魏为真。留几种，蒂殢中州，异时齐顿浑身。承平当日开多少，笙歌何限，是甚人人。气入江南，心知芍药，仿佛前事犹存。名品应须，认旧家、雨露方新。成一处，蓓蕾根株，剩看诸谱纷纷。<hr>
