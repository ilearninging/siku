<h4>《集部·全宋词·妇生朝李倅□同其女载酒为寿用韵谢之·水调歌头》<b class="x">作者：魏了翁</b></h4>
曾向君王说，臣愿守嘉州。风流别乘初届，元在越王楼。湖上龟鱼何事，桥上雁犀谁使，争挽海山舟。便遣旧姻娅，解后作斯游。晚风清，初暑涨，暮云收。公堂高会，恍疑仙女下罗浮。好是中郎有女，况是史君有妇，同对藕花洲。拟把鹤山月，换却鉴湖秋。<hr>
