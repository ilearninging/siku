<h4>《集部·全宋词·倾杯梅》<b class="x">作者：沈蔚</b></h4>
英弄粉。尚浅寒、腊雪消未尽。布彩箔、层楼高下，灯火万点，金莲相照映。香径纵横，听画鼓、声声随步紧。渐霄汉无云，月华如水，夜久露清风迅。轻车趁马，微尘杂雾，带晓色、绮罗生润。花阴下、瞥见仍回，但时闻、笑音中香阵阵。奈酒阑人困。残漏里、年年馀恨。归来沉醉何处，一片笙歌又近。<hr>
