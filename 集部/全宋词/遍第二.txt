<h4>《集部·全宋词·遍第二》<b class="x">作者：曹勋</b></h4>
向虚靖晨起。朝元意达，冲漠怡怡。三天澄映，九光霁碧，如有鹤舞鸾飞。泛空际。瑶室明辉。动与真期。至理常寂，户庭无远，欣欣端比。侍宴日在瑶池。师友多闲，抱琴沽酒度曲，笑采华芝。九节倚筇时。何须钓月眠石，寻觅占渊静逸。乐修持。澹然灵府泳真谛。怡养丹光里。春已收功，自育火枣交梨。<hr>
