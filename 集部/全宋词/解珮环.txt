<h4>《集部·全宋词·解珮环·寻梅不见》<b class="x">作者：彭元逊</b></h4>
江空不渡，恨蘼芜杜若，零落无数。远道荒寒，婉娩流年，望望美人迟暮。风烟雨雪阴晴晚，更何须，春风千树。尽孤城、落木萧萧，日夜江声流去。日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕馀醒寐，遗珮浮沉澧浦。有白鸥淡月，微波寄语，逍遥容与。<hr>
