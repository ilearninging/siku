<h4>《集部·全宋词·买坡塘·和李玉田韵》<b class="x">作者：无名氏</b></h4>
喜西风、朝来如约，新凉一雨初霁。家山望断知何处，渺渺长天秋水。空眼底。叹雁杳鱼沉，尺纸无人寄。芸窗草砌。渐影颤疏桐，声敲落叶，孤枕怎成睡。逢场戏。遮莫悲秋憔悴。今朝有酒须醉。尊前待唤佳人道，为雪藕丝轻脆。闲省记。便笑口频开，一岁知能几。归期尚未。且蜡屐兰桡，湖山深处，同赏月中桂。<hr>
