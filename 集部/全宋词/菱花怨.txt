<h4>《集部·全宋词·菱花怨》<b class="x">作者：贺铸</b></h4>
叠鼓嘲喧，彩旗挥霍，蘋汀薄晚，兰舟催解。别浦潮平，小山云断，十幅饱帆风快。回想牵衣，愁掩啼妆，一襟香在。纨扇惊秋，菱花怨晚，谁共蛾黛。何处玉尊空，对松陵正美，鲈鱼苽菜。露洗凉蟾，潦吞平野，三万顷非尘界。览胜情无奈。恨难招、越人同载。会凭紫燕西飞，更约黄鹂相待。<hr>
