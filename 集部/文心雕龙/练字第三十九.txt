<h4>《集部·文心雕龙·练字第三十九》<b class="x">作者：刘勰</b></h4>
<br>夫文象列而结绳移，鸟迹明而书契作，斯乃言语之体貌，而文章之宅宇也。<br>苍颉造之，鬼哭粟飞；黄帝用之，官治民察。先王声教，书必同文，輶轩之使，<br>纪言殊俗，所以一字体，总异音。《周礼》保氏，掌教六书。秦灭旧章，以吏为<br>师。乃李斯删籀而秦篆兴，程邈造隶而古文废。<br>汉初草律，明著厥法。太史学童，教试六体。又吏民上书，字谬辄劾。是以<br>马字缺画，而石建惧死，虽云性慎，亦时重文也。至孝武之世，则相如撰篇。及<br>宣成二帝，征集小学，张敞以正读传业，扬雄以奇字纂训，并贯练《雅》、《颂》，<br>总阅音义。鸿笔之徒，莫不洞晓。且多赋京苑，假借形声，是以前汉小学，率多<br>玮字，非独制异，乃共晓难也。暨乎后汉，小学转疏，复文隐训，臧否大半。<br>及魏代缀藻，则字有常检，追观汉作，翻成阻奥。故陈思称：“扬马之作，<br>趣幽旨深，读者非师传不能析其辞，非博学不能综其理。”岂直才悬，抑亦字隐。<br>自晋来用字，率从简易，时并习易，人谁取难？今一字诡异，则群句震惊，三人<br>弗识，则将成字妖矣。后世所同晓者，虽难斯易，时所共废，虽易斯难，趣舍之<br>间，不可不察。<br>夫《尔雅》者，孔徒之所纂，而《诗》、《书》之襟带也；《仓颉》者，李<br>斯之所辑，而鸟籀之遗体也。《雅》以渊源诂训，《颉》以苑囿奇文，异体相资，<br>如左右肩股，该旧而知新，亦可以属文。若夫义训古今，兴废殊用，字形单复，<br>妍媸异体。心既托声于言，言亦寄形于字，讽诵则绩在宫商，临文则能归字形矣。<br>是以缀字属篇，必须拣择：一避诡异，二省联边，三权重出，四调单复。诡<br>异者，字体瑰怪者也。曹摅诗称：“岂不愿斯游，褊心恶<口凶>呶。”两字诡异，<br>大疵美篇。况乃过此，其可观乎！联边者，半字同文者也。状貌山川，古今咸用，<br>施于常文，则龃龉为瑕，如不获免，可至三接，三接之外，其字林乎！重出者，<br>同字相犯者也。《诗》、《骚》适会，而近世忌同，若两字俱要，则宁在相犯。<br>故善为文者，富于万篇，贫于一字，一字非少，相避为难也。单复者，字形肥瘠<br>者也。瘠字累句，则纤疏而行劣；肥字积文，则黯黕而篇暗。善酌字者，参<br>伍单复，磊落如珠矣。凡此四条，虽文不必有，而体例不无。若值而莫悟，则非<br>精解。<br>至于经典隐暧，方册纷纶，简蠹帛裂，三写易字，或以音讹，或以文变。子<br>思弟子，“于穆不祀”者，音讹之异也。晋之史记，“三豕渡河”，文变之谬也。<br>《尚书大传》有“别风淮雨”，《帝王世纪》云“列风淫雨”。“别”、“列”、<br>“淮”、“淫”，字似潜移。“淫”、“列”义当而不奇，“淮”、“别”理乖<br>而新异。傅毅制诔，已用“淮雨”，固知爱奇之心，古今一也。史之阙文，圣人<br>所慎，若依义弃奇，则可与正文字矣。<br>赞曰：篆隶相熔，苍雅品训。古今殊迹，妍媸异分。<br>字靡易流，文阻难运。声画昭精，墨采腾奋。<br><hr>
