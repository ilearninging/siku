<h4>《集部·文心雕龙·体性第二十七》<b class="x">作者：刘勰</b></h4>
<br>夫情动而言形，理发而文见，盖沿隐以至显，因内而符外者也。然才有庸俊，<br>气有刚柔，学有浅深，习有雅郑，并情性所铄，陶染所凝，是以笔区云谲，文苑<br>波诡者矣。故辞理庸俊，莫能翻其才；风趣刚柔，宁或改其气；事义浅深，未闻<br>乖其学；体式雅郑，鲜有反其习：各师成心，其异如面。若总其归途，则数穷八<br>体：一曰典雅，二曰远奥，三曰精约，四曰显附，五曰繁缛，六曰壮丽，七曰新<br>奇，八曰轻靡。典雅者，熔式经诰，方轨儒门者也；远奥者，馥采曲文，经理玄<br>宗者也；精约者，核字省句，剖析毫厘者也；显附者，辞直义畅，切理厌心者也；<br>繁缛者，博喻酿采，炜烨枝派者也；壮丽者，高论宏裁，卓烁异采者也；新奇者，<br>摈古竞今，危侧趣诡者也；轻靡者，浮文弱植，缥缈附俗者也。故雅与奇反，奥<br>与显殊，繁与约舛，壮与轻乖，文辞根叶，苑囿其中矣。<br>若夫八体屡迁，功以学成，才力居中，肇自血气；气以实志，志以定言，吐<br>纳英华，莫非情性。是以贾生俊发，故文洁而体清；长卿傲诞，故理侈而辞溢；<br>子云沈寂，故志隐而味深；子政简易，故趣昭而事博；孟坚雅懿，故裁密而思靡；<br>平子淹通，故虑周而藻密；仲宣躁锐，故颖出而才果；公幹气褊，故言壮而情骇；<br>嗣宗俶傥，故响逸而调远；叔夜俊侠，故兴高而采烈；安仁轻敏，故锋发而韵流；<br>士衡矜重，故情繁而辞隐。触类以推，表里必符，岂非自然之恒资，才气之大略<br>哉！<br>夫才由天资，学慎始习，斫梓染丝，功在初化，器成采定，难可翻移。故童<br>子雕琢，必先雅制，沿根讨叶，思转自圆。八体虽殊，会通合数，得其环中，则<br>辐辏相成。故宜摹体以定习，因性以练才，文之司南，用此道也。<br>赞曰：才性异区，文体繁诡。辞为肤根，志实骨髓。<br>雅丽黼黻，淫巧朱紫。习亦凝真，功沿渐靡。<br><hr>
