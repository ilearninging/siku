<h4>《集部·玉台新咏·卷三》<b class="x">作者：徐陵</b></h4>
○陆机拟古七首△拟西北有高楼高楼一何峻，迢迢峻而安。绮窗出尘冥，飞阶蹑云端。佳人抚琴瑟，纤手清且闲。芳草随风结，哀响馥若兰。玉容谁能顾，倾城在一弹。伫立望日昃，踯躅再三叹。不怨伫立久，但愿歌者欢。思驾归鸿羽，比翼双飞翰。△拟东城高且长西山何其峻，曾曲郁崔嵬。零露弥天坠，蕙叶凭林衰。寒暑相因袭，时逝忽如遗。三闾结飞辔，太耋悲落晖。曷为牵世务，中心怅有违。京洛多妖丽，玉颜侔琼蕤。闲夜抚鸣琴，惠音清且悲。长歌赴促节，哀响逐高徽。一唱万夫欢，再唱梁尘飞。思为河曲鸟，双游丰水湄。△拟兰若生春阳嘉树生朝阳，凝霜封其条。执心守时信，岁寒不敢凋。美人何其旷，灼灼在云霄。隆想弥年时，长啸入风飘。引领望天末，譬彼向阳翘。△拟迢迢牵牛星炤炤天汉晖，粲粲光天步。牵牛西北回，织女东南顾。华容一何绮，挥手如振素。怨彼河无梁，悲此年岁暮。跂彼无良缘，睆焉不得度。引领望大川，双涕如沾露。△拟青青河畔草靡靡江离草，熠熠生河侧。皎皎彼姝女，阿那当轩织。粲粲妖容姿，灼灼华美色。良人游不归，偏栖独只翼。空房来悲风，中夜起叹息。△拟庭中有奇树欢友兰时往，迢迢匿音徽。虞渊引绝景，四节逝若飞。芳草久已茂，佳人竟不归。踯躅遵林渚，惠风入我怀。感物恋所欢，采此欲贻谁。△拟涉江采芙蓉上山采琼蕊，穹谷饶芳兰。采采不盈掬，悠悠怀所欢。故乡一何旷，山川阻且难。沉思钟万里，踯躅独吟叹。○为顾彦先赠妇二首辞家远行游，悠悠三千里。京洛多风尘，素衣化为缁。循身悼忧苦，感念同怀子。隆思乱心曲，沉欢滞不起。欢沉难克兴，心乱谁为理。愿假归鸿翼，翻飞浙江汜。¤东南有思妇，长叹充幽闼。借问叹何为？佳人眇天末。游宦久不归，山川修且阔。形影参商乖，音息旷不达。离合非有常，譬彼弦与筈。愿保金石志，慰妾长饥渴。○周夫人赠车骑一首碎碎织细练，为君作纟冓襦。君行岂有顾，忆君是妾夫。昔者得君书，闻君在高平。今时得君书，闻君在京城。京城华丽所，璀粲多异端。男儿多远志，岂知妾念君。昔者与君别，岁聿薄将暮。日月一何速，素秋坠湛露。湛露何冉冉，思君随岁晚。对食不能餐，临觞不能饭。○乐府三首△艳歌行扶桑升朝晖，照此高台端。高台多妖丽，洞房出清颜。淑貌曜皎日，惠心清且闲。美目扬玉泽，蛾眉象翠翰。鲜肤一何润，彩色若可餐。窈窕多容仪，婉媚巧笑言。暮春春服成，粲粲绮与纨。金雀垂藻翘，琼佩结瑶璠。方驾扬清尘，濯足洛水澜。蔼蔼风云会，佳人一何繁。南崖充罗幕，北渚盈軿轩。清川含藻影，高岸被华丹。馥馥芳袖挥，泠泠纤指弹。悲歌吐清音，雅舞播幽兰。丹唇含九秋，妍迹凌七盘。赴曲迅惊鸿，蹈节如集鸾。绮态随颜变，沉姿无定源。俯仰纷阿那，顾步咸可欢。遗芳结飞猋，浮景映清湍。冶容不足咏，春游良可叹。△前缓声歌游仙聚灵族，高会曾山阿。长风万里举，庆云郁嵯峨。宓妃兴洛浦，王韩起泰华。北征瑶台女，南要湘川娥。肃肃宵驾动，翩翩翠盖罗。羽旗栖琐鸾，玉衡吐鸣和。太容挥高弦，洪崖发清歌。献酬既已周，轻轩垂紫霞。总辔扶桑枝，濯足汤谷波。清晖溢天门，垂庆惠皇家。△塘上行江蓠生幽渚，微芳不足宣。被蒙风雨会，移君华池边。发藻玉台下，垂影沧浪渊。沾润既已渥，结根奥且坚。四节游不处，华繁难久鲜。淑气与时殒，馀芳随风捐。天道有迁易，人理无常全。男欢智倾愚，女爱衰避妍。不惜微躯退，但惧苍蝇前。愿君广末光，照妾薄暮年。○陆云为顾彦先赠妇往反四首我在三川阳，子居五湖阴。山海一何旷，譬彼飞与沉。目想清惠姿，耳存淑媚音。独寐多远念，寤言抚空衿。彼美同怀子，非尔谁为心。¤悠悠君行迈，茕茕妾独止。山河安可逾，永隔路万里。京室多妖冶，粲粲都人子。雅步袅纤腰，巧笑发皓齿。佳丽良可羡，衰贱焉足纪。远蒙眷顾言，衔恩非望始。¤翩翩飞蓬征，郁郁寒木荣。游止固殊性，浮沉岂一情。隆爱结在昔，信誓贯三灵。秉心金石固，岂从时俗倾。美目逝不顾，纤腰徒盈盈。何用结中款，仰指北辰星。¤浮海难为水，游林难为观。容色贵及时，朝华忌日晏。皎皎彼姝子，灼灼怀春粲。西城善雅舞，总章饶清弹。鸣簧发丹唇，朱弦绕素腕。轻裾犹电挥，双袂如霞散。华容溢藻幄，哀响入云汉。知音世所希，非君谁能赞。弃置北辰星，问此玄龙焕。时暮勿复言，华落理必贱。○张协杂诗一首秋夜凉风起，清气荡暄浊。蜻蛚吟阶下，飞蛾拂明烛。君子从远役，佳人守茕独。离居几何时，钻燧忽改木。房栊无行迹，庭草萋已绿。青苔依空墙，蜘蛛网四屋。感物多所怀，沉忧结心曲。○杨方合欢诗五首虎啸谷风起，龙跃景云浮。同声好相应，同气自相求。我情与子亲，譬如影追躯。食共并根穗，饮共连理杯。衣用双丝绢，寝共无缝綯。居愿接膝坐，行愿携手趋。子静我不动，子游我无留。齐彼同心鸟，譬此比目鱼。情至断金石，胶漆未为牢。但愿长无别，合形作一躯。生为并身物，死为同棺灰。秦氏自言至，我情不可俦。¤磁石招长针，阳燧下炎烟。宫商声相和，心同自相亲。我情与子合，亦如影追身。寝共织成被，絮用同功绵。暑摇比翼扇，寒坐并肩毡。子笑我必哂，子戚我无欢。来与子共迹，去与子同尘。齐彼蛩蛩兽，举动不相捐。惟愿长无别，合形作一身。生有同室好，死成并棺民。徐氏自言至，我情不可陈。¤独坐空室中，愁有数千端。悲响答愁叹，哀涕应苦言。仿偟四顾望，白日入西山。不睹佳人来，但见飞鸟还。飞鸟亦何乐，夕宿自作群。¤飞黄衔长辔，翼翼回轻轮。俯涉绿水涧，仰过九层山。修途曲且险，秋草生两边。黄华如沓金，白华如散银。青敷罗翠彩，绛葩象赤云。爰有承露枝，紫荣合素芬。扶疏垂清藻，布翘芳且鲜。目为艳彩回，心为奇色旋。抚心悼孤客，俯仰还自怜。踟蹰向壁叹，揽笔作此文。¤南邻有奇树，承春梃素华。丰翘被长条，绿叶蔽朱柯。因风吐微音，芳气入紫霞。我心羡此木，愿徙着馀家。夕得游其下，朝得弄其葩。尔根深且坚，馀宅浅且污。移植良无期，叹息将如何。○王鉴七夕观织女一首牵牛悲殊馆，织女悼离家。一稔期一宵，此期良可嘉。赫奕玄门开，飞阁郁嵯峨。隐隐驱千乘，阗阗越星河。六龙奋瑶辔，文螭负琼车。火丹秉瑰烛，素女执琼华。绛旗若吐电，朱盖如振霞。云韶何嘈嗷，灵鼓鸣相和。亭轩纡高盻，眷予在岌峨。泽因芳露沾，恩附兰风加。明发相从游，翩翩鸾鷟罗。同游不同观，念子忧怨多。敬因三祝末，以尔属皇娥。○李充嘲友人一首同好齐欢爱，缠绵一何深。子既识我情，我亦知子心。嬿婉历年岁，和乐如瑟琴。良辰不我俱，中阔似商参。尔隔北山阳，我分南川阴。嘉会罔克从，积思安可任。目想妍丽姿，耳存清媚音。修昼兴永念，遥夜独悲吟。逝将寻行役，言别涕沾襟。愿尔降玉趾，一顾重千金。○曹毗夜听捣衣一首寒兴御纨素，佳人理衣襟。冬夜清且永，皓月照堂阴。纤手叠轻素，朗杵叩鸣砧。清风流繁节，回飙洒微吟。嗟此往运速，悼彼幽滞心。二物感余怀，岂但声与音。○陶潜拟古一首日暮天无云，春风扇微和。佳人美清夜，达曙酣且歌。歌竟长叹息，持此感人多。明明云间月，灼灼叶中花。岂无一时好，不久当如何。○荀昶乐府二首△拟相逢狭路间朝发邯郸邑，暮宿井陉间。井陉一何狭，车马不得旋。邂逅相逢值，崎岖交一言。一言不容多，伏轼问君家。君家诚难知，难知复易博。南面平原居，北趋相如阁。飞楼临夕都，通门枕华郭。入门无所见，但见双栖鹤。栖鹤数十双，鸳鸯群相追。大兄珥金铛，中兄振缨婑。伏腊一来归，邻里生光辉。小弟无所作，斗鸡东陌逵。大妇织纨绮，中妇缝罗衣。小妇无所作，挟瑟弄音徽。丈人且却坐，梁尘将欲飞。△拟青青河边草荧荧山上火，迢迢隔陇左。陇左不可至，精爽通寤寐。寤寐衾帱同，忽觉在他邦。他邦各异邑，相逐不相及。迷墟在望烟，木落知冰坚。升朝各自进，谁肯相攀牵。客从北方来，遗我端弋绨。命仆开弋绨，中有隐起圭。长跪读隐圭，辞苦声亦凄。上言各努力，下言长相怀。○王微杂诗二首桑妾独何怀，倾筐未盈把。自言悲苦多，排却不肯舍。妾悲叵陈诉，填忧不消冶。寒雁归所从，半途失凭假。壮情抃驱驰，猛气捍朝社。常怀雪汉惭，常欲复周雅。重名好铭勒，轻躯愿图写。万里度沙漠，悬师蹈朔野。传闻兵失利，不见来归者。奚处埋旌麾，何处丧车马。拊心悼恭人，零泪覆面下。徒谓久别离，不见长孤寡。寂寂掩高门，寥寥空广厦。待君竟不归，收颜今就橮。¤思妇临高台，长想凭华轩。弄弦不成曲，哀歌若送言。箕帚留江介，良人处雁门。讵忆无衣苦，但知狐白温。日暗牛羊下，野雀满空园。孟冬寒风起，东壁正中昏。朱火独照人，抱景自愁怨。谁知心曲乱，所思不可论。○谢惠连七月七日咏牛女落日隐檐楹，升月照房栊。团团满叶露，淅淅振条风。蹀足循广途，瞬目晒曾穹。云汉有灵匹，弥年阙相从。遐川阻昵爱，修渚旷清容。弄杼不成彩，耸辔惊前踪。昔离秋已两，今聚夕无双。倾河易回斡，款颜难久悰。沃若灵驾旋，寂寥云幄空。留情顾华寝，遥心逐奔龙。沉吟为尔感，情深意弥重。○捣衣衡纪无淹度，晷运倏如催。白露滋园菊，秋风落庭槐。肃肃莎鸡羽，烈烈寒螀啼。夕阴结空幕，宵月皓中闺。美人戒常服，端饬相招携。簪玉出北房，鸣金步南阶。栏高砧响发，楹长杵声哀。微芳起两袖，轻汗染双题。纨素既已成，君子行不归。裁用笥中刀，缝为万里衣。盈箧自予手，幽缄俟君开。腰带准畴昔，不知今是非。○代古客从远方来，赠我鹄文绫。贮以相思箧，缄以同心绳。裁为亲身服，著以俱寝兴。别来经年岁，欢心不可凌。写酒置井中，谁能辩斗升。合如杯中水，谁能判淄渑。○刘铄杂诗五首△代行行重行行眇眇凌羡道，遥遥行远之。回车背京里，挥手于此辞。堂上流尘生，庭中绿草滋。寒螀翔水曲，秋兔依山基。芳年有华月，佳人无还期。日夕凉风起，对酒长相思。悲发江南调，忧委子衿诗。卧看明灯晦，坐见轻纨缁。泪容旷不饬，幽镜难复治。愿垂薄暮景，照妾桑榆时。△代明月何皎皎落宿半遥城，浮云蔼曾阙。玉宇来清风，罗帐延秋月。结思想伊人，沉忧怀明发。谁谓行客游，屡见流芳歇。河广川无梁，山高路难越。△代孟冬寒气至白露秋风始，秋风明月初。明月照高楼，白露皎玄除。迨及凉风起，行见寒林疏。客从远方至，赠我千里书。先叙怀旧爱，末陈久离居。一章意不尽，三复情有馀。愿遂平生眷，无使甘言虚。△代青青河畔草凄凄含露台，肃肃迎风馆。思女御檑轩，哀心彻云汉。端抚悲弦泣，独对明灯叹。良人久徭役，耿介终昏旦。楚楚秋水歌，依依采菱弹。△咏牛女秋动清氛扇，火移炎气歇。广栏含夜阴，高轩通夕月。安步巡芳林，倾望极云阙。组幕萦汉陈，龙驾凌霄发。谁云长河遥，颇剧促筵越。沈情未申写，飞光已飘忽。来对眇难期，今欢自兹没。<hr>
