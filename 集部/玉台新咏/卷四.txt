<h4>《集部·玉台新咏·卷四》<b class="x">作者：徐陵</b></h4>
○王僧达七夕月下一首远山敛雰祲，广庭扬月波。气往风集隙，秋还露泫柯。节期既已孱，中霄振绮罗。来欢讵终夕，收泪泣分河。○颜延之为织女赠牵牛婺女俪经星，常娥栖飞月。惭无二媛灵，托身侍天阙。阊阖殊未晖，咸池岂沐发。隡阴不久张，长河为谁越。虽有促宴期，方须凉风发。虚计双曜周，空迟三星没。非怨杼轴劳，但念芳菲歇。○秋胡诗一首椅梧倾高凤，寒谷待鸣律。影响岂不怀，自远每相匹。婉彼幽闲女，作嫔君子室。峻节贯秋霜，明艳侔朝日。嘉运既我从，欣愿自此毕。（其一）燕居未及好，良人顾有违。脱巾千里外，结绶登王畿。戒徒在昧旦，左右来相依。驱车出郊郭，行路正威迟。存为久离别，没为长不归。（其二）嗟余怨行役，三陟穷晨暮。严驾越风寒，解鞍犯霜露。原隰多悲凉，回飙卷高树。离兽起荒蹊，惊鸟纵横去。悲哉游宦子，劳此山川路。（其三）迢遥行人远，婉转年运徂。良时为此别，日月方向除。孰知寒暑积，僶俛是荣枯。岁暮临空房，凉风起坐隅。寝兴日已寒，白露生庭芜。（其四）勤役从归顾，反路遵山河。昔辞秋未素，今也岁载华。蚕月观时暇，桑野多经过。佳人从所务，窈窕援高柯。倾城谁不顾，弭节停中阿。（其五）年往诚思劳，事远阔音形。虽为五载别，相与昧平生。舍车遵往路，凫藻驰目成。南金岂不重，聊自意所轻。义心多苦调，密此金玉声。（其六）高节难久淹，朅来空复辞。迟迟前途尽，依依造门基。上堂拜嘉庆，入室问何之。日暮行采归，物色桑榆时。美人望昏至，惭叹前相持。（其七）有怀谁能已，聊用申苦难。离居殊年岁，一别阻河关。春来无时豫，秋至应早寒。明发动愁心，闺中起长叹。惨凄岁方晏，日落游子颜。（其八）高张生绝弦，声急由调起。自昔枉光尘，结言固终始。如何久为别，百行愆诸己。君子失时义，谁与偕没齿。愧彼行露诗，甘之长川汜。（其九）○鲍照玩月城西门始见西南楼，纤纤如玉钩。末映东北墀，娟娟似蛾眉。蛾眉蔽珠栊，玉钩隔绮窗。三五二八时，千里与君同。夜移衡汉落，徘徊帷幌中。归华先委露，别叶早辞风。客游厌辛苦，仕子倦飘尘。沐浣自公日，宴慰及私辰。蜀琴抽白雪，郢曲绕阳春。肴乾酒未缺，金壶启夕轮。回轩驻轻盖，留酌待情人。○代京洛篇凤楼十二重，四户八绮窗。绣桷金莲花，桂柱玉盘龙。珠帘无隔露，罗幌不胜风。宝帐三千万，为尔一朝容。扬芬紫烟上，垂彩绿云中。春吹回白日，霜歌落塞鸿。但惧秋尘起，盛爱逐衰蓬。坐视青苔满，卧对锦筵空。琴筑纵横散，舞衣不复缝。古来皆歇薄，君意岂独浓。惟见双黄鹄，千里一相从。○拟乐府白头吟直如朱丝绳，清如玉壶冰。何惭宿昔意，猜恨坐相仍。人情贱恩旧，世义逐衰兴。毫发一为瑕，丘山不可胜。食苗实硕鼠，点白信苍蝇。凫鹄远成美，薪刍前见凌。申黜褒女进，班去赵姬升。周王日沦惑，汉帝益嗟称。心赏犹难恃，貌恭岂易凭。古来共如此，非君独抚膺。○采桑诗季春梅始落，女工事蚕作。采桑淇洧间，还戏上宫阁。早蒲时结阴，晚篁初解箨。蔼蔼雾满闺，融融景盈幕。乳燕逐草虫，巢蜂拾花药。是节最暄妍，佳服又新烁。敛叹对回途，扬歌弄场藿。抽琴试伫思，荐佩果诚托。承君郢中美，服义久心诺。卫风古愉艳，郑俗旧浮薄。虚愿悲渡湘，空赋笑瀍洛。盛明难重来，渊意为谁涸。君其且调弦，桂酒妾行酌。○梦还诗衔泪出郭门，抚剑无人逵。沙风暗塞起，离心眷乡畿。夜分就孤枕，梦想暂言归。孀妇当户叹，缫丝复鸣机。慊款论久别，相将还绮帏。靡靡檐下凉，胧胧窗里煇。刈兰争芬芳，采菊竞葳蕤。开奁集香苏，探袖解缨徽。寐中长路近，觉后大江违。惊起空叹息，恍忽神魂飞。白水漫浩浩，高山壮巍巍。波潮异往复，风霜改荣衰。此土非吾土，慷慨当诉谁。○拟古河畔草未黄，胡雁已矫翼。秋蛩扶户吟，寒妇晨夜织。去岁征人还，流传旧相识。闻君上垄时，东望久叹息。宿昔衣带改，旦暮异容色。念此忧如何，夜长忧向多。明镜尘匣中，宝琴生网罗。○咏燕双燕戏云崖，羽翮始差池。出入南闺里，经过北堂垂。意欲巢君幕，层楹不可窥。沉吟芳岁晚，徘徊韶景移。悲歌辞旧爱，衔泥觅新知。○赠故人寒灰灭更然，夕华晨更鲜。春冰虽暂解，冬冰复还坚。佳人舍我去，赏爱长绝缘。欢至不留时，每感辄伤年。¤双剑将别离，先在匣中鸣。烟雨交将夕，从此遂分形。雌沉吴江水，雄飞入楚城。吴江深无底，楚城有崇扃。一为天地别，岂直阻幽明。神物终不隔，千祀傥还并。○王素学阮步兵体沉情发遐虑，纡郁怀所思。仿佛闻箫管，鸣凤接嬴姬。联绵共云翼，嬿婉相携持。寄言芳华士，宠利不常期。泾渭分清浊，视彼谷风诗。○吴迈远拟乐府四首△飞来双白鹄可怜双白鹄，双双绝尘氛。连翩弄光景，交颈游青云。逢罗复逢缴，雌雄一旦分。哀声流海曲，孤叫出江濆。岂不慕前侣，为尔不及群。步步一零泪，千里犹待君。乐哉新相知，悲矣生别离。恃此百年命，共逐寸阴移。譬如空山草，零落心自知。△阳春曲百里望咸阳，知是帝京域。绿树摇云光，春城起风色。佳人爱景华，流靡园塘侧。妍姿艳月映，罗衣飘蝉翼。宋玉歌阳春，巴人长叹息。雅郑不同赏，那令君怆恻。生平重爱惠，私自怜何极。△长别离生离不可闻，况复长相思。如何与君别，当我盛年时。蕙花每摇荡，妾心空自持。荣乏草木欢，悴极霜露悲。富贵身难老，贫贱颜易衰。持此断君肠，君亦宜自疑。淮阴有逸将，折翮谢翻飞。楚亦扛鼎士，出门不得归。正为隆准公，杖剑入紫微。君才定何如，白日下争晖。△长相思晨有行路客，依依造门端。人马风尘色，知从河塞还。时我有同栖，结宦游邯郸。将不异客子，分饥复共寒。烦君尺帛书，寸心从此单。遣妾长憔悴，岂复歌笑颜。檐隐千霜树，庭枯十载兰。经春不举袖，秋落宁复看。一见愿道意，君门已九关。虞卿弃相印，担簦为同欢。闺阴欲早霜，何事空盘桓。○鲍令晖拟青青河畔草袅袅临窗竹，蔼蔼垂门桐。灼灼青轩女，泠泠高台中。明志逸秋霜，玉颜艳春红。人生谁不别，恨君早从戎。鸣弦惭夜月，绀黛羞春风。○拟客从远方来客从远方来，赠我漆鸣琴。木有相思文，弦有别离音。终身执此调，岁寒不改心。愿作阳春曲，宫商长相寻。○题书后寄行人自君之出矣，临轩不解颜。砧杵夜不发，高门昼常关。帐中流熠燿，庭前华紫兰。物枯谢节异，鸿来知客寒。游用暮冬尽，除春待君还。○古意赠今人寒乡无异服，衣毡代文练。月月望君归，年年不解綖。荆扬春早和，幽冀犹霜霰。北寒妾已知，南心君不见。谁为道辛苦，寄情双飞燕。形迫杼煎丝，颜落风催电。容华一朝尽，惟余心不变。○代葛沙门妻郭小玉诗明月何皎皎，垂幌照罗茵。若共相思夜，知同忧怨晨。芳华岂矜貌，霜露不怜人。君非青云逝，飘迹事咸秦。妾持一生泪，经秋复度春。¤君子将徭役，遗我双题锦。临当欲去时，复留相思枕。题用常著心，枕以忆同寝。行行日已远，转觉思弥甚。○丘巨源咏七宝扇妙缟贵东夏，巧媛出吴闉。裁状白玉璧，缝似明月轮。表里镂七宝，中衔骇鸡珍。画作景山树，图为河洛神。来延挥握玩，入与环钏亲。生风长袖际，晞华红粉津。拂眄迎娇意，隐映含歌人。时移务忘故，节改竞存新。卷情随象簟，舒心谢锦茵。厌歇何足道，敬哉先后晨。○听邻妓披衽乏游术，凭轼寡文才。蓬门长自寂，虚席视生埃。贵里临倡馆，东邻歌吹台。云间娇响彻，风末艳声来。飞华瑶翠幄，扬芬金碧杯。久绝中州美，从念尸乡灰。遗情悲近世，中山安在哉。○王元长古意游禽暮知反，行人独不归。坐销芳草气，空度明月辉。颦容入朝镜，思泪点春衣。巫山彩云没，淇上绿条稀。待君竟不至，秋雁双双飞。¤霜气下孟津，秋风度函谷。念君凄已寒，当轩卷罗縠。纤手废裁缝，曲鬓罢膏沐。千里不相闻，寸心郁氛氲。况复飞萤夜，木叶乱纷纷。○咏琵琶抱月如可明，怀风殊复清。丝中传意绪，花里寄春情。掩抑有奇态，凄锵多好声。芳袖幸时拂，龙门空自生。○咏幔幸得与珠缀，幂<imgheight=32width=32border=0src=/bzk/Z011.bmp>君之楹。月映不辞卷，风来辄自轻。每聚金炉气，时驻玉琴声。俱愿致尊酒，兰釭当夜明。○巫山高响像巫山高，薄暮阳台曲。烟霞乍舒卷，蘅芳时断续。彼美如可期，寤言纷在属。抚然坐相思，秋风下庭绿。○谢朓赠王主簿日落窗中坐，红妆好颜色。舞衣襞未缝，流黄覆不织。蜻蛉草际飞，游蜂花上食。一遇长相思，愿寄连翩翼。¤清吹要碧玉，调弦命绿珠。轻歌急绮带，含笑解罗襦。馀曲讵几许，高驾且踟蹰。徘徊韶景暮，惟有洛城隅。○同王主簿怨情掖庭聘绝国，长门失欢宴。相逢咏蘼芜，辞宠悲团扇。花丛乱数蝶，风帘入双燕。徒使春带赊，坐惜红颜变。平生一顾重，夙昔千金贱。故人心尚永，故心人不见。○夜听妓琼闺钏响闻，瑶席芳尘满。要取洛阳人，共命江南管。情多舞态迟，意倾歌弄缓。知君密见亲，寸心传玉腕。¤上客光四座，佳丽直千金。挂钗报缨绝，堕珥答琴心。蛾眉已共笑，清香复入襟。欢乐夜方静，翠帐垂沉沉。○咏邯郸故才人嫁为厮养卒妇生平宫阁里，出入侍丹墀。开笥方罗縠，窥镜比蛾眉。初别意未解，去久日生悲。憔悴不自识，娇羞余故姿。梦中忽仿佛，犹言承宴私。○秋夜秋夜促织鸣，南邻捣衣急。思君隔九重，夜夜空伫立。北窗轻幔垂，西户月光入。何知白露下，坐视前阶湿。谁能长分居，秋尽冬复及。○杂咏五首△灯发翠斜汉里，蓄宝宕山峰。抽茎类仙掌，衔光似烛龙。飞蛾再三绕，轻花四五重。孤对相思夕，空照舞衣缝。△烛杏梁宾未散，桂宫明欲沉。暧色轻帷里，低光照宝琴。徘徊云髻影，灼烁绮疏金。恨君秋月夜，遗我洞房阴。△席本生朝夕池，落景照参差。汀洲蔽杜若，幽渚夺江离。遇君时采撷，玉座奉金卮。但愿罗衣拂，无使素尘弥。△镜台玲珑类丹槛，苕亭似玄阙。对凤悬清冰，垂龙挂明月。照粉拂红妆，插花理云发。玉颜徒自见，常畏君情歇。△落梅新叶初苒苒，初蕊新霏霏。逢君后园宴，相随巧笑归。亲劳君玉指，摘以赠南威。用持插云髻，翡翠比光辉。日暮长零落，君恩不可追。○陆厥中山王孺子妾歌如姬寝卧内，班妾坐同车。洪波陪饮帐，林光宴秦余。岁暮寒飙及，秋水落芙蕖。子瑕矫后驾，安陵泣前鱼。贱妾终已矣，君子定焉如。○施荣泰杂诗赵女修丽姿，燕姬正容饰。妆成桃毁红，黛起草惭色。罗裙数十重，犹轻一蝉翼。不言縠袖轻，专叹风多力。锵佩玉池边，弄笑银台侧。折柳贻目成，采蒲赠心识。来时娇未尽，还去媚何极。<hr>
