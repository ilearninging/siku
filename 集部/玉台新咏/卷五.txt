<h4>《集部·玉台新咏·卷五》<b class="x">作者：徐陵</b></h4>
○江淹古体远与君别者，乃至雁门关。黄云蔽千里，游子何时还。送君如昨日，檐前露已团。不惜蕙草晚，所悲道里寒。君子在天涯，妾心久别离。愿一见颜色，不异琼树枝。兔丝及水萍，所寄终不移。○班婕妤绫扇如团月，出自机中素。画作秦王女，乘鸾向烟雾。彩色世所重，虽新不代故。窃悲凉风至，吹我玉阶树。君子恩未毕，零落在中路。○张司空离情秋月映帘栊，悬光入丹墀。佳人抚鸣琴，清夜守空帷。兰径少行迹，玉台生网丝。夜树发红彩，闺草含碧滋。罗绮为君整，万里赠所思。愿垂湛露惠，信我皎日期。○休上人怨别西北秋风至，楚客心悠哉。日暮碧云合，佳人殊未来。露彩方泛艳，月华始徘徊。宝书为君掩，瑶琴讵能开。相思巫山渚，怅望云阳台。金炉绝沉燎，绮席遍浮埃。桂水日千里，因之平生怀。○丘迟敬酬柳仆射征怨清歌自言妍，雅舞空仙仙。耳中解明月，头上落金钿。雀飞且近远，暮入绮窗前。鱼戏虽南北，终还荷叶边。惟见君行久，新年非故年。○答徐侍中为人赠妇丈夫吐然诺，受命本遗家。糟糠且弃置，蓬首乱如麻。侧闻洛阳客，金盖翼高车。谒帝时来下，光景不可奢。幽房一洞启，二八尽芬华。罗裾有长短，翠鬓无低斜。长眉横玉脸，皓腕卷轻纱。俱看依井蝶，共取落檐花。何言征戍苦，抱膝空咨嗟。○沈约登高望春登高眺京洛，街巷纷漠漠。回首望长安，城阙郁盘桓。日出照钿黛，风过动罗纨。齐童蹑朱履，赵女扬翠翰。春风摇杂树，葳蕤绿且丹。宝瑟玫瑰柱，金羁玳瑁鞍。淹留宿下蔡，置酒过上兰。解眉还复敛，方知巧笑难。佳期空靡靡，含睇未成欢。嘉客不可见，因君寄长叹。○昭君辞朝发披香殿，夕济汾阴河。于兹怀九逝，自此敛双蛾。沾妆疑湛露，绕臆状流波。日见奔沙起，稍觉转蓬多。胡风犯肌骨，非直伤绮罗。衔涕试南望，关山郁嵯峨。始作阳春曲，终成苦寒歌。惟有三五夜，明月暂经过。○少年新婚为之咏山阴柳家女，莫言出田墅。丰容好姿颜，便僻工言语。腰肢既软弱，衣服亦华楚。红轮映早寒，画扇迎初暑。锦履并花纹，绣带同心苣。罗襦金薄厕，云鬓花钗举。我情已郁纡，何用表崎岖。托意眉间黛，申心口上朱。莫争三春价，坐丧千金躯。盈尺青铜镜，径寸合浦珠。无因达往意，欲寄双飞凫。裾开见玉趾，衫薄映凝肤。羞言赵飞燕，笑杀秦罗敷。自顾虽悴薄，冠盖曜城隅。高门列驺驾，广路从骊驹。何惭鹿卢剑，讵减府中趋。还家问乡里，讵堪持作夫。○杂曲三首△携手曲舍辔下雕辂，更衣奉玉床。斜簪映秋水，开镜比春妆。所畏红颜促，君恩不可长。鸡冠且容裔，岂吝桂枝亡。△有所思西征登陇首，东望不见家。关树抽紫叶，塞草发青芽。昆明当欲满，葡萄应作花。流泪对汉使，因书寄狭邪。△夜夜曲河汉纵且横，北斗横复直。星汉空如此，宁知心有忆。孤灯暧不明，寒机晓犹织。零泪向谁道，鸡鸣徒叹息。○杂咏五首△咏春杨柳乱如丝，绮罗不自持。春草青复绿，客心伤此时。翠苔已结洧，碧水复盈淇。日华照赵瑟，风心动燕姬。衿中万行泪，故是一相思。△咏桃风来吹叶动，风去畏花伤。红英已照灼，况复含日光。歌童暗理曲，游女夜缝裳。讵减当春泪，能断思人肠。△咏月月华临静夜，夜静灭氛埃。方晖竟户入，圆影隙中来。高楼切思妇，西园游上才。网轩映珠缀，应门照绿苔。洞房殊未晓，清光信悠哉。△咏柳轻阴拂建章，夹道连未央。因风结复解，沾露柔且长。楚妃思欲绝，班女泪成行。流人未应去，为此归故乡。△咏篪江南箫管地，妙响发孙枝。殷勤寄玉指，含情举复垂。雕梁再三绕，轻尘四五移。曲中有深意，丹诚君讵知。○六忆诗四首（三言五言）忆来时，的的上阶墀。勤勤叙离别，慊慊道相思。相看常不足，相见乃忘饥。¤忆坐时，点点罗帐前。或歌四五曲，或弄两三弦。笑时应无比，嗔时更可怜。¤忆食时，临盘动容色。欲坐复羞坐，欲食复羞食。含哺如不饥，擎瓯似无力。¤忆眠时，人眠强未眠。解罗不待劝，就枕更须牵。复恐傍人见，娇羞在烛前。○十咏二首△领边绣纤手制新奇，刺作可怜仪。萦丝飞凤子，结缕坐花儿。不声如动吹，无风自袅栘。丽色傥未歇，聊承云鬓垂△脚下履丹墀上飒沓，玉殿下趋锵。逆转珠佩响，先表绣袿香。裾开临舞席，袖拂绕歌堂。所叹忘怀妾，见委入罗床。○拟青青河边草漠漠床上尘，中心忆故人。故人不可忆，中夜长叹息。叹息想容仪，不欲长别离。别离稍已久，空床寄杯酒。○拟三妇大妇扫玉墀，中妇结罗帷。小妇独无事，对镜画蛾眉。良人且安卧，夜长方自私。○古意挟瑟丛台下，徙倚爱容光。伫立日已暮，戚戚苦人肠。露葵已堪摘，湛水未沾裳。锦衾无独暖，罗衣空自香。明月虽外照，宁知心内伤。○梦见美人夜闻长叹息，知君心有忆。果自阊阖开，魂交睹容色。既荐巫山枕，又奉齐眉食。立望复横陈，忽觉非在侧。那知神伤者，潺湲泪沾臆。○效古可怜桂树枝，单雄忆故雌。岁暮异栖宿，春至犹别离。山河隔长路，路远绝容仪。岂云无我匹，寸心终不移。○初春扶道觅阳春，佳人共携手。草色独自非，林中都未有。无事逐梅花，空中信杨柳。且复归去来，含情寄杯酒。○悼亡去秋三五月，今秋还照房。今春兰蕙草，来春复吐芳。悲哉人道异，一谢永销亡。屏筵空有设，帷席更施张。游尘掩虚座，孤帐覆空床。万事无不尽，徒令存者伤。○柳惲捣衣诗一首孤衾引思绪，独枕怆忧端。深庭秋草绿，高门白露寒。思君起清夜，促柱奏幽兰。不怨飞蓬苦，徒伤蕙草残。（其一）行役滞风波，游人淹不归。亭皋木叶下，垄首秋云飞。寒园夕鸟集，思牖草虫悲。嗟矣当春服，安见御冬衣。（其二）鹤鸣劳永叹，采菉伤时暮。念君方远徭，望妾理纨素。秋风吹绿潭，明月悬高树。佳人饰净容，招携从所务。（其三）步檐杳不极，离家肃已扃。轩高夕杵散，气爽夜砧鸣。瑶华随步响，幽兰逐袂生。踟蹰理金翠，容与纳宵清。（其四）泛艳回烟彩，渊旋龟鹤文。凄凄合欢袖，苒苒兰麝芬。不怨杼轴苦，所悲千里分。垂泣送行李，倾首迟归云。（其五）○鼓吹曲二首△独不见别岛望风台，天渊临水殿。芳草生未积，春花落如霰。出从张公子，还过赵飞燕。奉帚长信宫，谁知独不见。△度关山少长倡家女，出入燕南垂。惟持德自美，本以容见知。旧闻关山远，何事总金羁。妾心日已乱，秋风鸣细枝。○杂诗云轻色转暖，草绿晨芳归。山墟罢寒晦，园泽润朝晖。春心多感动，睹物情复悲。自君之出矣，兰堂罢鸣机。徒知游宦是，不念别离非。○长门怨玉壶夜愔愔，应门重且深。秋风动桂树，流月摇轻阴。绮檐清露溽，网户思虫吟。叹息下兰阁，含愁奏雅琴。何由鸣晓佩，复得抱宵衾。无复金屋念，岂照长门心。○江南曲汀州采白蘋，日落江南春。洞庭有归客，潇湘逢故人。故人何不返，春华复应晚。不道新知乐，且言行路远。○起夜来城南断车骑，阁道覆清埃。露华光翠网，月影入兰台。洞房且莫掩，应门或复开。飒飒秋桂响，非君起夜来。○七夕穿针黛马秋不归，缁纨无复绪。迎寒理夜缝，映月抽纤缕。的皪愁睇光，连娟思眉聚。清露下罗衣，秋风吹玉柱。流阴稍已多，馀光欲难取。○咏席照日汀州际，摇风绿潭侧。虽无独茧轻，幸有青袍色。罗袖少轻尘，象床多丽饰。愿君兰夜饮，佳人时宴息。○江洪咏歌姬宝镊间珠花，分明靓妆点。薄鬓约微黄，轻红澹铅脸。发言芳已驰，复加兰蕙染。浮声易伤叹，沉唱安而险。孤转忽徘徊，双蛾乍舒敛。不持全示人，半用轻纱掩。○舞女腰纤蔑楚媛，体轻非赵姬。映襟阗宝粟，缘肘挂珠丝。发袖已成态，动足复含姿。斜睛若不眄，当转复迟疑。何惭云鹤起，讵减凤鸾时。○咏红笺杂彩何足奇，惟红偏作可。灼烁类蕖开，轻明似霞破。镂质卷芳脂，裁花承百和。且传别离心，复是相思裹。不值情幸人，岂识风流座。○咏蔷薇当户种蔷薇，枝叶太葳蕤。不摇香已乱，无风花自飞。春闺不能静，开匣对明妃。曲池浮采采，斜岸列依依。或闻好音度，时见衔泥归。且对清觞湛，其馀任是非。○高爽咏镜初上凤皇墀，此镜照蛾眉。言照长相守，不照长相思。虚心会不采，贞明空自欺。无言故此物，更复对新期。○鲍子卿咏画扇细丝本自轻，弱彩何足眄。直为发红颜，谬成握中扇。乍奉长门泣，时承柏梁宴。思庄开已掩，歌容隐而见。但画双黄鹤，莫作孤飞燕。○咏玉阶玉阶已夸丽，复得临紫微。北户接翠幄，南路低金扉。重叠通日影，参差藏月煇。轻苔染珠履，微淀拂罗衣。独笑昆山曲，空见青凫飞。○何子朗学谢体桂台清露拂，铜陛落花沾。美人红妆罢，攀钩卷细帘。思君击促织，玉指何纤纤。未应为此别，无故坐相嫌。○和虞记室骞古意美人弄白日，灼灼当春牖。清镜对蛾眉，新花映玉手。燕下拾池泥，风来吹细柳。君子何时归，与我酌尊酒。○和缪郎视月清夜未云疲，细帘聊可发。泠泠玉潭水，映见蛾眉月。靡靡露方垂，辉辉光稍没。佳人复千里，馀影徒挥忽。○范靖妇咏步摇花珠华萦翡翠，宝叶间金琼。剪荷不似制，为花如自生。低枝拂绣领，微步动瑶瑛。但令云髻插，蛾眉本易成。○戏萧孃明珠翠羽帐，金薄绿绡帷。因风时暂举，想象见芳姿。清晨插步摇，向晚解罗衣。托意风流子，佳情讵肯私。○咏五彩竹火笼可怜润霜质，纤剖复豪分。织作回风苣，制为萦绮文。含芳出珠被，曜彩接缃裙。徒嗟金丽饰，岂念昔凌云。○咏灯绮筵日已暮，罗帷月未归。开花散鹄彩，含光出九微。风轩动丹焰，冰宇澹清晖。不吝轻蛾绕，惟恐晓蝇飞。○何逊日夕望江赠鱼司马湓城带湓水，湓水萦如带。日夕望高城，耿耿青云外。城中多宴赏，丝竹常繁会。管声已流悦，弦声复凄切。歌黛惨如愁，舞腰疑欲绝。仲秋黄叶下，长风正骚屑。早雁出云飞，故燕辞檐别。昼悲在异县，夜梦还洛汭。洛汭何悠悠，起望登西楼。的的帆向浦，团团日隐洲。谁能一羽化，轻举逐飞浮。○拟轻薄篇城东美少年，重身轻万亿。柘弹随珠丸，白马黄金饰。长安九逵上，青槐荫道植。毂击晨已喧，肩排暗不息。走狗通西望，牵牛亘南直。相期百戏傍，去来三市侧。象床沓绣被，玉盘传绮食。倡女掩扇歌，小妇开帘织。相看独隐笑，见人还敛色。黄鹤悲故群，山枝咏初识。鸟飞过客尽，雀聚行龙匿。酌羽前厌厌，此时欢未极。○咏照镜珠帘旦初卷，绮机朝未织。玉匣开鉴形，宝台临净饰。对影独含笑，看花空转侧。聊为出茧眉，试染夭桃色。羽钗如可间，金钿长相逼。荡子行未归，啼妆坐沾臆。○闺怨晓河没高栋，斜月半空庭。窗中度落叶，帘外隔飞萤。含情下翠帐，掩涕闭金屏。昔期今未反，春草寒复青。思君无转易，何异北辰星。○咏七夕仙车驻七襄，凤驾出天潢。月映九微火，风吹百和香。来欢暂巧笑，还泪已啼妆。依稀犹洛汭，倏忽似高唐。别离不得见，河汉渐汤汤。○咏舞妓管清罗荐合，弦惊雪袖迟。逐唱回纤手，听曲动蛾眉。凝情盼堕珥，微睇托含辞。日暮留嘉客，相看忧此时。○看新妇雾夕莲出水，霞朝日照梁。何如花烛夜，轻扇掩红妆。良人复灼灼，席上自生光。所悲高驾动，环佩出长廊。○咏倡家皎皎高楼暮，华烛帐前明。罗帷雀钗影，宝瑟凤雏声。夜花枝上发，新月雾中生。谁念当窗牖，相望独盈盈。○咏白鸥嘲别者可怜双白鸥，朝夕水上游。何言异栖息，雌住雄不留。孤飞出屿浦，独宿下沧州。东西从此去，影响绝无由。○学青青河边草春园日应好，折花望远道。秋夜苦复长，抱枕向空床。吹楼下促节，不言于此别。歌筵掩团扇，何时一相见。弦绝犹依轸，叶落裁下枝。即此虽云别，方我未成离。○嘲刘孝绰房栊灭夜火，窗户映朝光。妖女褰帷出，蹀躞初下床。雀钗横晓鬓，蛾眉艳宿妆。稍闻玉钏远，犹怜翠被香。宁知早朝客，差池已雁行。○王枢古意应萧信武教朝取饥蚕食，夜缝千里衣。复闻南陌上，日暮采莲归。青苔覆寒井，红药间青微。人生乐自极，良时徒见违。何由及新燕，双双还共飞。○至乌林村见采桑者聊以赠之遥见提筐下，翩妍实端妙。将去复回身，欲语先为笑。闺中初别离，不许觅新知。空结茱萸带，敢报木兰枝。○徐尚书座赋得可怜红莲披早露，玉貌映朝霞。飞燕啼妆罢，顾步插馀花。溘匝金钿满，参差绣领斜。暮还垂瑶帐，香灯照九华。○庾丹秋闺有望耿耿横天汉，飘飘出岫云。月斜树倒影，风至水回文。已泣机中妇，复悲床上君。罗襦晓长襞，翠被夜徒薰。空汲银床井，谁缝金缕裙。所思竟不至，空持清夜分。○夜梦还家归飞梦所忆，共子汲寒浆。铜瓶素丝绠，绮井白银床。雀出丰茸树，虫飞玳瑁梁。离人不相见，难忍对春光。<hr>
